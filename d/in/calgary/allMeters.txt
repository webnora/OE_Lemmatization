# hit wæs geara iu ðætte gotan eastan # of sciððia sceldas læddon , # þreate geþrungon þeodlond monig , # setton suðweardes sigeþeoda twa ; # gotena rice gearmælum weox . # hæfdan him gecynde cyningas twegen , # rædgod and aleric ; rice geþungon . # þa wæs ofer muntgiop monig atyhted # gota gylpes full , guðe gelysted , # folcgewinnes . fana hwearfode # scir on sceafte . sceotend þohton # italia ealle gegongan , # lindwigende . hi gelæstan swua # efne from muntgiop oð þone mæran wearoð # þær sicilia sæstreamum in , # eglond micel , eðel mærsað . # ða wæs romana rice gewunnen , # abrocen burga cyst , beadurincum wæs # rom gerymed . rædgot and aleric # foron on ðæt fæsten ; fleah casere # mid þam æþelingum ut on grecas . # ne meahte þa seo wealaf wige forstandan # gotan mid guðe ; giomonna gestrion # sealdon unwillum eþelweardas , # halige aðas . wæs gehwæðeres waa . # þeah wæs magorinca mod mid grecum , # gif hi leodfruman læstan dorsten . # stod þrage on ðam . þeod wæs gewunnen # wintra mænigo , oðþæt wyrd gescraf # þæt þe ðeodrice þegnas and eorlas # heran sceoldan . wæs se heretema # criste gecnoden , cyning selfa onfeng # fulluhtþeawum . fægnodon ealle # romwara bearn and him recene to # friðes wilnedon . he him fæste gehet # þæt hy ealdrihta ælces mosten # wyrðe gewunigen on þære welegan byrig , # ðenden god wuolde þæt he gotena geweald # agan moste . he þæt eall aleag . # wæs þæm æþelinge arrianes # gedwola leofre þonne drihtnes æ . # het iohannes , godne papan , # heafde beheawon ; næs ðæt hærlic dæd . # eac þam wæs unrim oðres manes # þæt se gota fremede godra gehwilcum . # ða wæs ricra sum on rome byrig # ahefen heretoga , hlaforde leof , # þenden cynestole creacas wioldon . # þæt wæs rihtwis rinc , næs mid romwarum # sincgeofa sella siððan longe . # he wæs for weorulde wis , weorðmynða georn , # beorn boca gleaw ; boitius # se hæle hatte se þone hlisan geþah . # wæs him on gemynde mæla gehwilce # yfel and edwit þæt him elðeodge # kyningas cyðdon . wæs on greacas hold , # gemunde þara ara and ealdrihta # þe his eldran mid him ahton longe , # lufan and lissa . angan þa listum ymbe # ðencean þearflice , hu he ðider meahte # crecas oncerran , þæt se casere eft # anwald ofer hi agan moste . # sende ærendgewrit ealdhlafordum # degelice , and hi for drihtne bæd # ealdum treowum , ðæt hi æft to him # comen on þa ceastre , lete greca witan # rædan romwarum , rihtes wyrðe # lete þone leodscipe . ða þa lare ongeat # ðeodric amuling , and þone þegn oferfeng , # heht fæstlice folcgesiðas # healdon þone hererinc . wæs him hreoh sefa , # ege from ðam eorle . he hine inne heht # on carcernes cluster belucan . # þa wæs modsefa miclum gedrefed # boetius . breac longe ær # wlencea under wolcnum ; he þy wyrs meahte # þolian þa þrage , þa hio swa þearl becom . # wæs þa ormod eorl , are ne wende , # ne on þam fæstene frofre gemunde , # ac he neowol astreaht niðer of dune # feol on þa flore , fela worda spræc , # forþoht ðearle ; ne wende þonan æfre # cuman of ðæm clammum . cleopode to drihtne # geomran stemne , gyddode þus : ## gif nu hæleða hwone hlisan lyste , # unnytne gelp agan wille , # þonne ic hine wolde wordum biddan # þæt he hine æghwonon utan ymbeþohte , # sweotole ymbsawe , suð , east and west , # hu widgil sint wolcnum ymbutan # heofones hwealfe . higesnotrum mæg # eaðe ðincan þæt þeos eorðe sie # eall for ðæt oðer unigmet lytel ; # þeah hio unwisum widgel þince , # on stede stronglic steorleasum men , # þeah mæg þone wisan on gewitlocan # þære gitsunge gelpes scamian , # ðonne hine þæs hlisan heardost lysteð , # and he þeah ne mæg þone tobredan # ofer ðas nearowan nænige ðinga # eorðan sceatas ; is ðæt unnet gelp ! # eala , ofermodan , hwi eow a lyste # mid eowrum swiran selfra willum # þæt swære gioc symle underlutan ? # hwy ge ymb ðæt unnet ealnig swincen , # þæt ge þone hlisan habban tiliað # ofer ðioda ma þonne eow þearf sie ? # þeah eow nu gesæle þæt eow suð oððe norð # þa ytmestan eorðbuende # on monig ðiodisc miclum herien , # ðeah hwa æðele sie eorlgebyrdum , # welum geweorðad , and on wlencum ðio , # duguðum diore , deað þæs ne scrifeð , # þonne him rum forlæt rodora waldend , # ac he þone welegan wædlum gelice # efnmærne gedeð ælces þinges . # hwær sint nu þæs wisan welandes ban , # þæs goldsmiðes , þe wæs geo mærost ? # forþy ic cwæð þæs wisan welandes ban , # forðy ængum ne mæg eorðbuendra # se cræft losian þe him crist onlænð . # ne mæg mon æfre þy eð ænne wræccan # his cræftes beniman , þe mon oncerran mæg # sunnan onswifan , and ðisne swiftan rodor # of his rihtryne rinca ænig . # hwa wat nu þæs wisan welandes ban , # on hwelcum hi hlæwa hrusan þeccen ? # hwær is nu se rica romana wita , # and se aroda , þe we ymb sprecað , # hiora heretoga , se gehaten wæs # mid þæm burgwarum brutus nemned ? # hwær is eac se wisa and se weorðgeorna # and se fæstræda folces hyrde , # se wæs uðwita ælces ðinges , # cene and cræftig , ðæm wæs caton nama ? # hi wæron gefyrn forðgewitene ; # nat nænig mon hwær hi nu sindon . # hwæt is hiora here buton se hlisa an ? # se is eac to lytel swelcra lariowa , # forðæm þa magorincas maran wyrðe # wæron on worulde . ac hit is wyrse nu , # þæt geond þas eorðan æghwær sindon # hiora gelican hwon ymbspræce , # sume openlice ealle forgitene , # þæt hi se hlisa hiwcuðe ne mæg # foremære weras forð gebrengan . # þeah ge nu wenen and wilnigen # þæt ge lange tid libban moten , # hwæt iow æfre þy bet bio oððe þince ? # forðæm þe nane forlet , þeah hit lang ðince , # deað æfter dogorrime , þonne he hæfð drihtnes leafe . # hwæt þonne hæbbe hæleþa ænig , # guma æt þæm gilpe , gif hine gegripan mot # se eca deað æfter þissum worulde ? ## an sceppend is butan ælcum tweon . # se is eac wealdend woruldgesceafta , # heofones and eorðan and heare sæ # and ealra þara þe ðær in wuniað , # ungesæwenlicra , and eac swa same # ðara ðe we eagum on lociað , # ealra gesceafta . se is ælmihtig , # þæm oleccað ealle gesceafte # þe þæs ambehtes awuht cunnon , # ge eac swa same þa ðæs auht nyton # þæt hi þæs ðeodnes þeowas sindon . # se us gesette sido and þeawas , # eallum gesceaftum unawendende , # singallice sibbe gecynde , # þa þa he wolde , þæt þæt he wolde , # swa lange swa he wolde þæt hit wesan sceolde . # swa hit eac to worulde sceal wunian forð , # forþæm æfre ne magon þa unstillan # woruldgesceafta weorðan gestilde , # of ðæm ryne onwend ðe him rodera weard # endebyrdes eallum gesette . # hæfð se alwealda ealle gesceafta # gebæt mid his bridle , hafað butu gedon , # ealle gemanode and eac getogen , # þæt hi ne moten ofer metodes est # æfre gestillan , ne eft eallunga # swiðor stirian , þonne him sigora weard # his gewealdleðer wille onlæten . # he hafað þe bridle butu befangen # heofon and eorðan and eall holma begong . # swa hæfð geheaðærod hefonrices weard # mid his anwealde ealle gesceafta , # þæt hiora æghwilc wið oðer winð , # and þeah winnende wreðiað fæste , # æghwilc oðer utan ymbclyppeð , # þy læs hi toswifen . forðæm hi symle sculon # ðone ilcan ryne eft gecyrran # þe æt frymðe fæder getiode , # and swa edniwe eft gewiorðan . # swa hit nu fagað , frean ealdgeweorc , # þætte winnende wiðerweard gesceaft # fæste sibbe forð anhealdað . # swa nu fyr and wæter , folde and lagustream , # manigu oðru gesceaft efnswiðe him # giond þas widan worulde winnað betweox him , # and swa þeah magon hiora þegnunga # and geferscipe fæste gehealdan . # nis hit no þæt an þæt swa eaðe mæg # wiðerweard gesceaft wesan ætgædere # symbel geferan , ac hit is sellicre # þæt hiora ænig ne mæg butan oþrum bion . # ac sceal wuhta gehwilc wiðerweardes hwæthwugu # habban under heofonum , þæt his hige durre # gemetgian , ær hit to micel weorðe . # hæfð se ælmihtiga eallum gesceaftum # ðæt gewrixle geset þe nu wunian sceal , # wyrta growan , leaf grenian , # þæt on hærfest eft hrest and wealuwað . # winter bringeð weder ungemet cald , # swifte windas . sumor æfter cymeð , # wearm gewideru . hwæt , þa wonnan niht # mona onlihteð , oððæt monnum dæg # sunne bringeð giond þas sidan gesceaft . # hæfð se ilca god eorðan and wætere # mearce gesette . merestream ne dear # ofer eorðan sceat eard gebrædan # fisca cynne butan frean leafe , # ne hio æfre ne mot eorðan þyrscwold # up ofersteppan , ne ða ebban þon ma # foldes mearce oferfaran moton . # þa gesetnessa sigora wealdend , # lifes leohtfruma , læt þenden he wile # geond þas mæran gesceaft mearce healden . # ac þonne se eca and se ælmihtiga # þa gewealdleðeru wile onlætan # efne þara bridla þe he gebætte mid # his agen weorc eall æt frymðe , # ( þæt is wiðerweardnes wuhte gehwelcre # þe we mid þæm bridle becnan tiliað ) ; # gif se ðioden læt þa toslupan , # sona hi forlætað lufan and sibbe , # ðæs geferscipes freondrædenne ; # tilaþ anra gehwilc agnes willan , # woruldgesceafta winnað betweox him , # oððæt ðios eorðe eall forweorðeð , # and eac swa same oðra gesceafta # weorðað him selfe siððan to nauhte . # ac se ilca god , se þæt eall metgað , # se gefehð fela folca tosomne , # and mid freondscipe fæste gegadrað , # gesamnað sinscipas , sibbe gemengeð , # clænlice lufe . swa se cræftga eac # geferscipas fæste gesamnað , # þæt hi hiora freondscipe forð on symbel # untweofealde treowa gehealdað , # sibbe samrade . eala , sigora god , # wære þis moncyn miclum gesælig , # gif hiora modsefa meahte weorðan # staðolfæst gereaht þurh þa strongan meaht , # and geendebyrd , swa swa oðra sint # woruldgesceafta . wære hit , la , þonne # murge mid monnum , gif hit meahte swa . ## se þe wille wyrcan wæstmbære lond , # atio of ðæm æcere ærest sona # fearn and þornas and fyrsas swa same , # wiod þa þe willað welhwær derian # clænum hwæte , þy læs he ciða leas # licge on ðæm lande . is leoda gehwæm # ðios oðru bysen efnbehefu , # þæt is , þætte ðynceð þegna gehwelcum # huniges bibread healfe þy swetre , # gif he hwene ær huniges teare # bitres onbyrgeð . bið eac swa same # monna æghwilc micle þy fægenra # liðes weðres , gif hine lytle ær # stormas gestondað and se stearca wind # norðan and eastan . nænegum þuhte # dæg on þonce , gif sio dimme niht # ær ofer eldum egesan ne brohte . # swa þincð anra gehwæm eorðbuendra # sio soðe gesælð symle ðe betere # and þy wynsumre , þe he wita ma , # heardra henða , her adreogeð . # þu meaht eac mycle þy eð on modsefan # soða gesælða sweotolor gecnawan , # and to heora cyððe becuman siððan , # gif þu up atyhsð ærest sona # and ðu awyrtwalast of gewitlocan # leasa gesælða , swa swa londes ceorl # of his æcere lycð yfel weod monig . # siððan ic ðe secge þæt þu sweotole meaht # soða gesælða sona oncnawan , # and þu æfre ne recst æniges ðinges # ofer þa ane , gif þu hi ealles ongitst . ## ic wille mid giddum get gecyðan # hu se ælmihtga ealla gesceafta # bryrð mid his bridlum , begð ðider he wile # mid his anwalde , ge endebyrd # wundorlice wel gemetgað . # hafað swa geheaðorad heofona wealdend , # utan befangen ealla gesceafta , # geræped mid his racentan , þæt hi aredian ne magon # þæt hi hi æfre him of aslepen ; # and þeah wuhta gehwilc wrigað toheald # sidra gesceafta , swiðe onhelded # wið þæs gecyndes þe him cyning engla , # fæder æt frymðe , fæste getiode . # swa nu þinga gehwilc ðiderweard fundað # sidra gesceafta , buton sumum englum # and moncynne , þara micles to feola # woroldwuniendra winð wið gecynde . # þeah nu on londe leon gemete , # wynsume wiht wel atemede , # hire magister miclum lufige , # and eac ondræde dogora gehwelce , # gif hit æfre gesælð þæt hio æniges # blodes onbyrgeð , ne ðearf beorna nan # wenan þære wyrde þæt hio wel siððan # hire taman healde , ac ic tiohhie # þæt hio ðæs niwan taman nauht ne gehicgge , # ac ðone wildan gewunan wille geþencan # hire eldrena ; onginð eorneste # racentan slitan , ryn , grymetigan , # and ærest abit hire agenes # huses hirde , and hraðe siððan # hæleða gehwilcne þe hio gehentan mæg . # nele hio forlætan libbendes wuht , # neata ne monna , nimð eall þæt hio fint . # swa doð wudufuglas ; þeah hi wel sien , # tela atemede , gif hi on treowum weorðað # holte tomiddes , hræðe bioð forsewene # heora lareowas , þe hi lange ær # tydon and temedon . hi on treowum wilde # ealdgecynde a forð siððan # willum wuniað , þeah him wolde hwilc # heora lareowa listum beodan # þone ilcan mete þe he hi æror mid # tame getede . him þa twigu þincað # emne swa merge þæt hi þæs metes ne recð , # ðincð him to ðon wynsum þæt him se weald oncwyð ; # þonne hi geherað hleoðrum brægdan # oðre fugelas , hi heora agne # stefne styriað ; stunað eal geador # welwynsum sanc , wudu eallum oncwyð . # swa bið eallum treowum þe him on æðele bið # þæt hit on holte hyhst geweaxe ; # þeah ðu hwilcne boh byge wið eorðan , # he bið upweardes , swa ðu an forlætst # widu on willan , went on gecynde . # swa deð eac sio sunne , þonne hio on sige weorðeð , # ofer midne dæg , merecondel scyfð # on ofdæle , uncuðne weg # nihtes geneðeð , norð eft and east ; # eldum oteweð , brencð eorðwarum # morgen meretorhtne . hio ofer moncyn stihð # a upweardes , oð hio eft cymeð # þær hire yfemesð bið eard gecynde . # swa swa ælc gesceaft ealle mægene # geond ðas widan woruld wrigað and higað , # ealle mægene eft symle onlyt , # wið his gecyndes cymð to , ðonne hit mæg . # nis nu ofer eorðan ænegu gesceaft # þe ne wilnie þæt hio wolde cuman # to þam earde þe hio of becom ; # þæt is orsorgnes and ecu rest , # þæt is openlice ælmihti god . # nis nu ofer eorðan ænegu gesceaft # þe ne hwearfige , swa swa hweol deð , # on hire selfre . forðon hio swa hwearfað , # þæt hio eft cume þær hio æror wæs ; # þonne hio ærest sie utan behwerfed , # þonne hio ealles wyrð utan becerred , # hio sceal eft don þæt hio ær dyde , # and eac wesan þæt hio æror wæs . ## hwæt bið ðæm welegan woruldgitsere # on his mode ðe bet , þeah he micel age # goldes and gimma and gooda gehwæs , # æhta unrim , and him mon erigen scyle # æghwelce dæg æcera ðusend , # ðeah ðes middangeard and þis manna cyn # sy under sunnan suð , west and east # his anwalde eall underðieded ? # ne mot he þara hyrsta hionane lædan # of ðisse worulde wuhte þon mare , # hordgestreona , ðonne he hiðer brohte . ## ðeah hine nu se yfela unrihtwisa # neron cynincg niwan gescerpte # wlitegum wædum wundorlice , # golde geglengde and gimcynnum , # þeah he wæs on worulde witena gehwelcum # on his lifdagum lað and unweorð , # fierenfull . hwæt , se feond swa ðeah # his diorlingas duguðum stepte . # ne mæg ic þeah gehycgan hwy him on hige þorfte # a ðy sæl wesan ; þeah hi sume hwile # gecure butan cræftum cyninga dysegast , # næron hy ðy weorðran witena ænegum . # ðeah hine se dysega do to cyninge , # hu mæg þæt gesceadwis scealc gereccan # þæt he him ðy selra sie oððe þince ? ## se þe wille anwald agon , ðonne sceal he ærest tilian # þæt he his selfes on sefan age # anwald innan , þy læs he æfre sie # his unþeawum eall underðyded , # ado of his mode mislicra fela # þara ymbhogona þe him unnet sie , # læte sume hwile siofunga ana # ermða sinra . þeah him eall sie # þes middangeard , swa swa merestreamas # utan belicgað , on æht gifen , # efne swa wide swa swa westmest nu # an iglond ligð ut on garsecg , # þær nængu bið niht on sumera # ne wuhte þon ma on wintra dæg # toteled tidum , þæt is tile haten ; # þeah nu anra hwa ealles wealde # þæs iglandes , and eac þonan # oð indeas eastewearde ; # þeah he nu þæt eall agan mote , # hwy bið his anwald auhte ðy mara , # gif he siððan nah his selfes geweald # ingeðances , and hine eorneste # wel ne bewarenað wordum and dædum # wið ða unþeawas þe we ymb sprecað ? ## hwæt , eorðwaran ealle hæfden , # foldbuende , fruman gelicne ; # hi of anum twæm ealle comon , # were and wife , on woruld innan , # and hi eac nu get ealle gelice # on woruld cumað , wlance and heane . # nis þæt nan wundor , forðæm witan ealle # þæt an god is ealra gesceafta , # frea moncynnes , fæder and scippend . # se ðære sunnan leoht seleð of heofonum , # monan and þyssum mærum steorrum . # se milda metod gesceop men on eorðan , # and gesamnade sawle to lice # æt fruman ærest , folc under wolcnum # emnæðele gesceop æghwilcne mon . # hwy ge þonne æfre ofer oðre men # ofermodigen buton andweorce , # nu ge unæðelne nænigne metað ? # hwy ge eow for æþelum up ahebben , # nu on þæm mode bið monna gehwilcum # þa rihtæþelo þe ic ðe recce ymb , # nales on ðæm flæsce foldbuendra ? # ac nu æghwilc mon þe mid ealle bið # his unþeawum underðieded , # he forlæt ærest lifes frumsceaft # and his agene æþelo swa selfe , # and eac þone fæder þe hine æt fruman gesceop . # forðæm hine anæþelað ælmihtig god , # þæt he unæþele a forð þanan # wyrð on weorulde , to wuldre ne cymð . ## eala ðæt se yfla unrihta gedeð # wraða willa wohhæmetes , # þæt he mid ealle gedræfð anra gehwylces # monna cynnes mod fulneah ðon . # hwæt , sio wilde beo , þeah wis sie , # anunga sceal eall forweorðan # gif hio yrringa awuht stingeð . # swa sceal sawla gehwilc siððan losian , # gif se lichoma forlegen weorðeð # unrihthæmede , bute him ær cume # hreow to heortan , ær he hionan wende . ## eala , þæt is hefig dysig , hygeð ymbe se ðe wile , # and frecenlic fira gehwilcum # þæt ða earman men mid ealle gedwæleð , # of ðæm rihtan wege recene alæded . # hwæðer ge willen on wuda secan # gold ðæt reade on grenum triowum ? # ic wat swa ðeah þæt hit witena nan # þider ne seceð , forðæm hit þær ne wexð , # ne on wingeardum wlitige gimmas . # hwy ge nu ne settan on sume dune # fiscnet eowru , þonne eow fon lysteð # leax oððe cyperan ? me gelicost ðincð # þætte ealle witen eorðbuende # þoncolmode ðæt hi þær ne sint . # hwæþer ge nu willen wæþan mid hundum # on sealtne sæ , þonne eow secan lyst # heorotas and hinda ? þu gehicgan meaht # þæt ge willað ða on wuda secan # oftor micle þonne ut on sæ . # is ðæt wundorlic , þæt we witan ealle , # þæt mon secan sceal be sæwaroðe # and be eaofrum æþele gimmas , # hwite and reade and hiwa gehwæs . # hwæt , hi eac witon hwær hi eafiscas # secan þurfan , and swylcra fela # weoruldwelena ; hi þæt wel doð , # geornfulle men , geara gehwilce . # ac ðæt is earmlicost ealra þinga # þæt þa dysegan sint on gedwolan wordene , # efne swa blinde þæt hi on breostum ne magon # eaðe gecnawan hwær þa ecan good , # soða gesælða , sindon gehydda . # forþæm hi æfre ne lyst æfter spyrian , # secan þa gesælða . wenað samwise # þæt hi on ðis lænan mægen life findan # soða gesælða , þæt is selfa god . # ic nat hu ic mæge nænige ðinga # ealles swa swiðe on sefan minum # hiora dysig tælan swa hit me don lysteð , # ne ic þe swa sweotole gesecgan ne mæg , # forðæm hi sint earmran and eac dysegran , # ungesæligran , þonne ic þe secgan mæge . # hi wilniað welan and æhta # and weorðscipes to gewinnanne ; # þonne hi habbað þæt hiora hige seceð , # wenað þonne swa gewitlease # ðæt hi þa soðan gesælða hæbben . ## hwæt , ic lioða fela lustlice geo # sanc on sælum , nu sceal siofigende , # wope gewæged , wreccea giomor , # singan sarcwidas . me þios siccetung hafað # agæled , ðes geocsa , þæt ic þa ged ne mæg # gefegean swa fægre , þeah ic fela gio þa # sette soðcwida , þonne ic on sælum wæs . # oft ic nu miscyrre cuðe spræce , # and þeah uncuðre ær hwilum fond . # me þas woruldsælða welhwæs blindne # on ðis dimme hol dysine forlæddon , # and me þa berypton rædes and frofre # for heora untreowum , þe ic him æfre betst # truwian sceolde . hi me to wendon # heora bacu bitere , and heora blisse from . # forhwam wolde ge , weoruldfrynd mine , # secgan oððe singan þæt ic gesællic mon # wære on weorulde ? ne synt þa word soð , # nu þa gesælða ne magon simle gewunigan . ## eala , min drihten , þæt þu eart ælmihtig , # micel , modilic , mærþum gefræge , # and wundorlic witena gehwylcum . # hwæt , ðu , ece god , ealra gesceafta # wundorlice wel gesceope , # ungesewenlica , and eac swa same # gesewenlicra softe wealdest # scirra gesceafta mid gesceadwisum # mægne and cræfte . þu þysne middangeard # from fruman ærest forð oð ende # tidum totældes , swa hit getæsost wæs , # endebyrdes , þæt hi æghwæðer # ge ær farað ge eft cumað . # þu þe unstilla agna gesceafta # to ðinum willan wislice astyrest , # and þe self wunæst swiðe stille # unanwendendlic a forð simle . # nis nan mihtigra ne nan mærra # ne geond ealle þa gesceaft efnlica þin , # ne þe ænig nedþearf næs æfre giet # ealra þara weorca þe þu geworht hafast ; # ac mid þinum willan þu hit worhtes eall , # and mid anwalde þinum agenum # weorulde geworhtest and wuhta gehwæt , # þeah ðe nænegu nedðearf wære # eallra þara mærþa . is ðæt micel gecynd # þines goodes , þencð ymb se ðe wile , # forðon hit is eall an ælces þincges , # þu and þæt ðin good . hit is þin agen , # forðæm hit his utan ne com auht to ðe , # ac ic georne wat þæt ðin goodnes is , # ælmihtig good , eall mid ðe selfum . # hit is ungelic urum gecynde ; # us is utan cymen eall þa we habbað # gooda on grundum from gode selfum . # næfst þu to ænegum andan genumenne , # forðam þe nan þing nis þin gelica , # ne huru ænig ælcræftigre , # forðæm þu ealgood anes geþeahte # þines geþohtest , and hi þa worhtest . # næs æror ðe ænegu gesceaft # þe auht oððe nauht auðer worhte , # ac ðu butan bysne , brego moncynnes , # ælmihtig god , eall geworhtest # þing þearle good ; eart þe selfa # þæt hehste good . hwæt , ðu , halig fæder , # æfter þinum willan woruld gesceope , # ðisne middangeard , meahtum þinum , # weorada drihten , swa þu woldest self , # and mid ðinum willan wealdest ealles ; # forðæm þu , soða god , selfa dælest # gooda æghwilc . forðæm þu geara ær # ealla gesceafta ærest gesceope # swiðe gelice , sumes hwæðre þeah # ungelice , nemdest eall swa ðeah # mid ane noman ealle togædre # woruld under wolcnum . hwæt , þu , wuldres god , # þone anne naman eft todældes , # fæder , on feower ; wæs þara folde an # and wæter oðer worulde dæles , # and fyr is þridde and feowerðe lyft ; # þæt is eall weoruld eft togædere . # habbað þeah þa feower frumstol hiora , # æghwilc hiora agenne stede , # þeah anra hwilc wið oðer sie # miclum gemenged , and mid mægne eac # fæder ælmihtiges fæste gebunden # gesiblice softe togædre # mid bebode þine , bilewit fæder , # þætte heora ænig oðres ne dorste # mearce ofergangan for metodes ege ; # ac geþweorod sint ðegnas togædre , # cyninges cempan , cele wið hæto , # wæt wið drygum , winnað hwæðre . # wæter and eorðe wæstmas brengað ; # þa sint on gecynde cealda ba twa , # wæter wæt and ceald . wangas ymbelicgað , # eorðe ælgreno , eac hwæðre ceald . # lyft is gemenged , forþæm hio on middum wunað ; # nis þæt nan wundor þæt hio sie wearm and ceald , # wæt wolcnes tier , winde geblonden , # forðæm hio is on midle , mine gefræge , # fyres and eorðan . fela monna wat # þætte yfemest is eallra gesceafta # fyr ofer eorðan , folde neoðemest . # is þæt wundorlic , weroda drihten , # þæt ðu mid geþeahte þinum wyrcest # þæt ðu þæm gesceaftum swa gesceadlice # mearce gesettest , and hi gemengdest eac . # hwæt , ðu þæm wættere wætum and cealdum # foldan to flore fæste gesettest , # forðæm hit unstille æghwider wolde # wide toscriðan wac and hnesce . # ne meahte hit on him selfum , soð ic geare wat , # æfre gestandan , ac hit sio eorðe hylt # and swelgeð eac be sumum dæle , # þæt hio siðþan mæg for ðæm sype weorðan # geleht lyftum . forðæm leaf and gærs # bræd geond bretene , bloweð and groweð # eldum to are . eorðe sio cealde # brengð wæstma fela wundorlicra , # forðæm hio mid þæm wætere weorðað geþawened . # gif þæt nære , þonne hio wære # fordrugod to duste and todrifen siððan # wide mid winde , swa nu weorðað oft # axe giond eorðan eall toblawen . # ne meahte on ðære eorðan awuht libban , # ne wuhte þon ma wætres brucan , # on eardian ænige cræfte # for cele anum , gif þu , cyning engla , # wið fyre hwæthwugu foldan and lagustream # ne mengdest togædre , and gemetgodest # cele and hæto cræfte þine , # þæt þæt fyr ne mæg foldan and merestream # blate forbærnan , þeah hit wið ba twa sie # fæste gefeged , fæder ealdgeweorc . # ne þincð me þæt wundur wuhte þe læsse # þæt ðios eorðe mæg and egorstream , # swa ceald gesceaft , cræfta nane # ealles adwæscan þæt þæt him on innan sticað # fyres gefeged mid frean cræfte . # þæt is agen cræft eagorstreames , # wætres and eorþan , and on wolcnum eac , # and efne swa same uppe ofer rodere . # þonne is þæs fyres frumstol on riht , # eard ofer eallum oðrum gesceaftum # gesewenlicum geond þisne sidan grund ; # þeah hit wið ealla sie eft gemenged # weoruldgesceafta , þeah waldan ne mot # þæt hit ænige eallunga fordo # butan þæs leafe þe us þis lif tiode , # þæt is se eca and se ælmihtga . # eorðe is hefigre oðrum gesceaftum , # þicre geþuren , forðæm hio þrage stod # ealra gesceafta under niðemæst , # buton þæm rodere , þe þas ruman gesceaft # æghwylce dæge utan ymbhwyrfeð , # and þeah þære eorðan æfre ne oðrineð , # ne hire on nanre ne mot near þonne on oðre # stowe gestæppan ; striceð ymbutan # ufane and neoðane , efenneah gehwæðer . # æghwilc gesceaft þe we ymb sprecað # hæfð his agenne eard onsundran , # bið þeah wið þæm oðrum eac gemenged . # ne mæg hira ænig butan oðrum bion . # þeah hi unsweotole somod eardien , # swa nu eorðe and wæter earfoðtæcne # unwisra gehwæm wuniað on fyre , # þeah hi sindan sweotole þæm wisum . # is þæt fyr swa same fæst on þæm wætre # and on stanum eac stille geheded # earfoðhawe , is hwæðre þær . # hafað fæder engla fyr gebunden # efne to þon fæste þæt hit fiolan ne mæg # eft æt his eðle , þær þæt oðer fyr # up ofer eall þis eardfæst wunað . # sona hit forlæteð þas lænan gesceaft , # mid cele ofercumen , gif hit on cyððe gewit , # and þeah wuhta gehwilc wilnað þiderweard # þær his mægðe bið mæst ætgædre . # þu gestaðoladest þurh þa strongan meaht , # weroda wuldorcyning , wundorlice # eorðan swa fæste þæt hio on ænige # healfe ne heldeð ; ne mæg hio hider ne þider # sigan þe swiðor þe hio symle dyde . # hwæt , hi þeah eorðlices auht ne haldeð , # is þeah efneðe up and of dune # to feallanne foldan ðisse , # þæm anlicost þe on æge bið , # gioleca on middan , glideð hwæðre # æg ymbutan . swa stent eall weoruld # stille on tille , streamas ymbutan , # lagufloda gelac , lyfte and tungla , # and sio scire scell scriðeð ymbutan # dogora gehwilce ; dyde lange swa . # hwæt , þu , ðioda god , ðriefalde on us # sawle gesettest , and hi siððan eac # styrest and stihtest þurh ða strongan meaht , # þæt hire þy læsse on ðæm lytlan ne bið # anum fingre þe hire on eallum bið # þæm lichoman . forðæm ic lytle ær # sweotole sæde þæt sio sawl wære # þriefald gesceaft þegna gehwilces , # forðæm uðwitan ealle seggað # ðætte an gecynd ælcre saule # irsung sie , oðer wilnung ; # is sio ðridde gecynd þæm twæm betere , # sio gesceadwisnes . nis ðæt scandlic cræft , # forðæm hit nænig hafað neat buton monnum . # hæfð þa oðra twa unrim wuhta ; # hæfð þa wilnunga welhwilc neten # and þa yrsunga eac swa selfe . # forðy men habbæð geond middangeard # eorðgesceafta ealla oferþungen , # forðæm ðe hi habbað , þæs ðe hi nabbað , # þone ænne cræft þe we ær nemdon . # sio gesceadwisnes sceal on gehwelcum # þære wilnunge waldan semle , # and irsunge eac swa selfe ; # hio sceal mid geþeahte þegnes mode , # mid andgite , ealles waldan . # hio is þæt mæste mægen monnes saule # and se selesta sundorcræfta . # hwæt , þu ða saule , sigora waldend , # þeoda þrymcyning , þus gesceope , # þæt hio hwearfode on hire selfre # hire utan ymb , swa swa eal deð # rineswifte rodor , recene ymbscriðeð # dogora gehwilce drihtnes meahtum # þisne middangeard . swa deð monnes saul , # hweole gelicost , hwærfeð ymbe hy selfe , # oft smeagende ymb ðas eorðlican # drihtnes gesceafta dagum and nihtum . # hwilum ymb hi selfe secende smeað , # hwilum eft smeað ymb þone ecan god , # sceppend hire . scriðende færð , # hweole gelicost , hwærfð ymb hi selfe . # þonne hio ymb hire scyppend mid gescead smeað , # hio bið up ahæfen ofer hi selfe , # ac hio bið eallunga an hire selfre , # þonne hio ymb hi selfe secende smeað ; # hio bið swiðe fior hire selfre beneoðan , # þonne hio þæs lænan lufað and wundrað # eorðlicu þing ofer ecne ræd . # hwæt , þu , ece god , eard forgeafe # saulum on heofonum , selest weorðlica # ginfæsta gifa , god ælmihtig , # be geearnunga anra gehwelcre . # ealle hi scinað ðurh þa sciran neaht # hadre on heofonum , na hwæðre þeah # ealle efenbeorhte . hwæt , we oft gesioð # hadrum nihtum þætte heofonsteorran # ealle efenbeorhte æfre ne scinað . # hwæt , þu , ece god , eac gemengest # þa heofoncundan hider wið eorðan , # saula wið lice ; siððan wuniað # þis eorðlice and þæt ece samod , # saul in flæsce . hwæt , hi simle to ðe # hionan fundiað ; forðæm hi hider of ðe # æror comon , sculon eft to ðe . # sceal se lichama last weardigan # eft on eorðan , forðæm he ær of hire # weox on weorulde . wunedon ætsomne # efen swa lange swa him lyfed wæs # from þæm ælmihtigan , þe hi æror gio # gesomnade , þæt is soð cining . # se þas foldan gesceop and hi gefylde þa # swiðe mislicum , mine gefræge , # neata cynnum , nergend user . # he hi siððan asiow sæda monegum # wuda and wyrta weorulde sceatum . # forgif nu , ece god , urum modum , # þæt hi moten to þe , metod alwuhta , # þurg þas earfoðu up astigan , # and of þisum bysegum , bilewit fæder , # þeoda waldend , to ðe cuman , # and þonne mid openum eagum moten # modes ures , ðurh ðinra mægna sped , # æwelm gesion eallra gooda , # þæt þu eart selfa sigedrihten god , # ge þa eagan hal ures modes , # þæt we hi on ðe selfum siððan moten # afæstnian . fæder engla , todrif # þone þiccan mist þe þrage nu # wið þa eagan foran usses modes # hangode hwyle , hefig and þystre . # onliht nu þa eagan usses modes # mid þinum leohte , lifes waldend , # forðæm þu eart sio birhtu , bilewit fæder , # soðes leohtes , and þu selfa eart # sio fæste ræst , fæder ælmihtig , # eallra soðfæstra . hwæt , þu softe gedest # þæt hi ðe selfne gesion moten . # þu eart eallra þinga , þeoda waldend , # fruma and ende . hwæt , þu , fæder engla , # eall þing birest eðelice # buton geswince . þu eart selfa weg # and latteow eac lifgendra gehwæs , # and sio wlitige stow þe se weg to ligð , # þe ealle to a fundiað # men of moldan on þa mæran gesceaft . ## wel la , monna bearn geond middangeard , # friora æghwilc fundie to # þæm ecum gode þe we ymb sprecað , # and to þæm gesælðum þe we secgað ymb . # se ðe ðonne nu sie nearwe gehefted # mid þisses mæran middangeardes # unnyttre lufe , sece him eft hræðe # fulne friodom , þæt he forð cume # to þæm gesælðum saula rædes . # forþæm þæt is sio an rest eallra geswinca , # hyhtlicu hyð heaum ceolum # modes usses , meresmylta wic . # þæt is sio an hyð þe æfre bið # æfter þam yðum ura geswinca , # ysta gehwelcre , ealnig smylte . # þæt is sio friðstow and sio frofor an # eallra yrminga æfter þissum # weoruldgeswincum . þæt is wynsum stow # æfter þyssum yrmðum to aganne . # ac ic georne wat þætte gylden maðm , # sylofren sincstan , searogimma nan , # middangeardes wela modes eagan # æfre ne onlyhtað , auht ne gebetað # hiora scearpnesse to þære sceawunga # soðra gesælða , ac hi swiðor get # monna gehwelces modes eagan # ablendað on breostum , þonne hi hi beorhtran gedon . # forðæm æghwilc ðing þe on þys andweardan # life licað lænu sindon , # eorðlicu þing a fleondu . # ac þæt is wundorlic wlite and beorhtnes # þe wuhta gehwæs wlite geberhteð , # and æfter þæm eallum wealdeð . # nele se waldend ðæt forweorðan scylen # saula usse , ac he hi selfa wile # leoman onlihtan , lifes wealdend . # gif þonne hæleða hwilc hlutrum eagum # modes sines mæg æfre ofsion # hiofones leohtes hlutre beorhto , # þonne wile he secgan þæt ðære sunnan sie # beorhtnes þiostro beorna gehwylcum # to metanne wið þæt micle leoht # godes ælmihtiges ; þæt is gasta gehwæm # ece butan ende eadegum saulum . ## se þe æfter rihte mid gerece wille # inweardlice æfter spyrian # swa deoplice , þæt hit todrifan ne mæg # monna ænig , ne amerran huru # ænig eorðlic ðincg , he ærest sceal # secan on him selfum þæt he sume hwile # ymbutan hine æror sohte . # sece þæt siððan on his sefan innan , # and forlæte an , swa he oftost mæge , # ælcne ymbhogan ðy him unnet sie , # and gesamnige , swa he swiðost mæge , # ealle to þæm anum his ingeðonc , # gesecge his mode þæt hit mæg findan # eall on him innan þæt hit oftost nu # ymbutan hit ealneg seceð , # gooda æghwylc . he ongit siððan # yfel and unnet eal þæt he hæfde # on his incofan æror lange # efne swa sweotole swa he on þa sunnan mæg # eagum andweardum on locian , # and he eac ongit his ingeþonc # leohtre and berhtre þonne se leoma sie # sunnan on sumera , þonne swegles gim , # hador heofontungol , hlutrost scineð . # forðæm þæs lichoman leahtras and hefignes # and þa unþeawas eallunga ne magon # of mode ation monna ænegum # rihtwisnesse , ðeah nu rinca hwæm # þæs lichoman leahtras and hefignes # and unþeawas oft bysigen # monna modsefan , mæst and swiðost # mid þære yflan oforgiotolnesse ; # mid gedwolmiste dreorigne sefan # fortihð mod foran monna gehwelces , # þæt hit swa beorhte ne mot blican and scinan # swa hit wolde , gif hit geweald ahte ; # þeah bið sum corn sædes gehealden # symle on ðære saule soðfæstnesse , # þenden gadertang wunað gast on lice . # ðæs sædes corn bið symle aweaht # mid ascunga , eac siððan mid # goodre lare , gif hit growan sceal . # hu mæg ænig man andsware findan # ðinga æniges , þegen mid gesceade , # þeah hine rinca hwilc rihtwislice # æfter frigne gif he awuht nafað # on his modsefan mycles ne lytles # rihtwisnesse ne geradscipes ? # nis þeah ænig man þætte ealles swa # þæs geradscipes swa bereafod sie # þæt he andsware ænige ne cunne # findan on ferhðe , gif he frugnen bið . # forðæm hit is riht spell þæt us reahte gio # ald uðwita , ure platon ; # he cwæð þætte æghwilc ungemyndig # rihtwisnesse hine hræðe sceolde # eft gewendan into sinum # modes gemynde ; he mæg siððan # on his runcofan rihtwisnesse # findan on ferhte fæste gehydde # mid gedræfnesse dogora gehwilce # modes sines mæst and swiðost , # and mid hefinesse his lichoman , # and mid þæm bisgum þe on breostum styreð # mon on mode mæla gehwylce . ## sie ðæt la on eorðan ælces ðinges # gesælig mon , gif he gesion mæge # þone hlutrestan heofontorhtan stream , # æðelne æwelm ælces goodes , # and of him selfum ðone sweartan mist , # modes þiostro , mæg aweorpan . # we sculon ðeah gita mid godes fylste # ealdum and leasum ðinne ingeðonc # betan bispellum , þæt ðu ðe bet mæge # aredian to rodorum rihte stige # on ðone ecan eard ussa saula . ## ic hæbbe fiðru fugle swiftran , # mid ðæm ic fleogan mæg feor fram eorðan # ofer heane hrof heofones þisses , # ac ðær ic nu moste mod gefeðran , # ðinne ferðlocan , feðrum minum , # oððæt ðu meahte þisne middangeard , # ælc eorðlic ðing , eallunga forsion . # meahtes ofer rodorum gereclice # feðerum lacan , feor up ofer # wolcnu windan , wlitan siððan # ufan ofer ealle . meahtes eac faran # ofer ðæm fyre ðe fela geara # for lange betweox lyfte and rodere , # swa him æt frymðe fæder getiode . # ðu meahtest ðe siððan mid ðære sunnan # faran betweox oðrum tunglum . # meahtest ðe full recen on ðæm rodere ufan # siððan weorðan , and ðonne samtenges # æt ðæm ælcealdan anum steorran , # se yfmest is eallra tungla , # ðone saturnus sundbuende # hatað under heofonum ; he is se cealda # eallisig tungl , yfemest wandrað # ofer eallum ufan oðrum steorrum . # siððan ðu ðonne ðone up a hafast # forð oferfarenne , ðu meaht feorsian ; # ðonne bist ðu siððan sona ofer uppan # rodere ryneswiftum . gif ðu on riht færest , # ðe ðone hehstan heofon behindan lætst , # ðonne meaht ðu siððan soðes leohtes # habban þinne dæl , ðonan an cyning # rume ricsað ofer roderum up # and under swa same eallra gesceafta , # weorulde waldeð . þæt is wis cyning , # þæt is se ðe waldeð giond werðioda # ealra oðra eorðan cyninga , # se mid his bridle ymbebæted hæfð # ymbhwyrft ealne eorðan and heofones . # he his gewaldleðer wel gemetgað , # se stioreð a þurg ða strongan meaht # ðæm hrædwæne heofones and eorðan . # se an dema is gestæððig , # unawendendlic , wlitig and mære . # gif ðu weorðest on wege rihtum # up to ðæm earde , þæt is æðele stow , # ðeah ðu hi nu geta forgiten hæbbe , # gif ðu æfre eft þær an cymest , # ðonne wilt þu secgan and sona cweðan : # " ðis is eallunga min agen cyð , # eard and eðel . ic wæs ær hionan # cumen and acenned ðurh ðisses cræftgan meaht . # nylle ic æfre hionan ut witan , # ac ic symle her softe wille # mid fæder willan fæste stondan . " # gif ðe ðonne æfre eft geweorðeð # þæt ðu wilt oððe most weorolde ðiostro # eft fandian , ðu meaht eaðe gesion # unrihtwise eorðan cyningas # and þa ofermodan oðre rican # ðe þis werige folc wyrst tuciað , # þæt hi symle bioð swiðe earme , # unmehtige ælces ðinges , # emne ða ilcan þe þis earme folc # sume hwile nu swiðost ondrædæð . ## geher nu an spell be ðæm ofermodum # unrihtwisum eorðan cyningum , # ða her nu manegum and mislicum # wædum wlitebeorhtum wundrum scinað # on heahsetlum , hrofe getenge , # golde gegerede and gimcynnum , # utan ymbestandne mid unrime # ðegna and eorla . þa bioð gehyrste # mid heregeatwum hildetorhtum , # sweordum and fetelum swiðe geglengde , # and þegniað ðrymme micle # ælc oðrum , and hi ealle him # ðonan mid ðy ðrymme þreatiað gehwider # ymbsittenda oðra ðeoda ; # and se hlaford ne scrifð , ðe ðæm here waldeð , # freonde ne feonde , feore ne æhtum , # ac he reðigmod ræst on gehwilcne , # wedehunde wuhta gelicost ; # bið to up ahæfen inne on mode # for ðæm anwalde þe him anra gehwilc # his tirwina to fultemað . # gif mon ðonne wolde him awindan of # þæs cynegerelan claða gehwilcne , # and him þonne oftion ðara ðegnunga # and þæs anwaldes ðe he ær hæfde , # ðonne meaht ðu gesion þæt he bið swiðe gelic # sumum ðara gumena þe him geornost nu # mid ðegnungum ðringað ymbeutan ; # gif he wyrsa ne bið , ne wene ic his na beteran . # gif him þonne æfre unmendlinga # weas geberede þæt him wurde oftogen # þrymmes and wæda and þegnunga # and ðæs anwaldes þe we ymbe sprecað , # gif him ænig þara ofhende wyrð , # ic wat þæt him þynceð þæt he þonne sie # becropen on carcern , oððe coðlice # racentan geræped . ic gereccan mæg # þæt of ungemete ælces ðinges , # wiste and wæda , wingedrinces , # and of swetmettum , swiðost weaxað # þære wrænnesse wodðrag micel ; # sio swiðe gedræfð sefan ingehygd # monna gehwelces , þonan mæst cymeð # yfla ofermetta , unnetta saca . # þonne hi gebolgene weorðað , him wyrð on breostum inne # beswungen sefa on hraðre mid ðæm swiðan welme # hatheortnesse , and hreðe siððan # unrotnesse eac geræped , # hearde gehæfted . him siððan onginð # sum tohopa swiðe leogan # þæs gewinnes wræce ; wilnað þæt irre # anes and oðres ; him þæt eall gehæt # his recelest , rihtes ne scrifeð . # ic ðe sæde ær on ðisse selfan bec # þæt sumes goodes sidra gesceafta # anlepra ælc a wilnode # for his agenum ealdgecynde . # unrihtwise eorðan cyningas # ne magon æfre þurhtion awuht goodes # for ðæm yfle þe ic ðe ær sæde . # nis ðæt nan wundor , forðæm hi willað hi # þæm unðeawum þe ic ðe ær nemde , # anra gehwelcum , a underðeodan . # sceal ðonne nede nearwe gebugan # to ðara hlaforda hæftedome , # þe he hine eallunga ær underþiodde . # ðæt is wyrse get , þæt he winnan nyle # wið ðæm anwalde ænige stunde ; # þær he wolde a winnan onginnan , # and þonne on ðæm gewinne þurhwunian forð , # þonne næfde he nane scylde , # ðeah he oferwunnen weorðan sceolde . ## ic þe mæg eaðe ealdum and leasum # spellum andreccan spræce gelice # efne ðisse ilcan þe wit ymb sprecað . # hit gesælde gio on sume tide # ðæt aulixes under hæfde # ðæm casere cynericu twa . # he wæs þracia ðioda aldor # and retie rices hirde . # wæs his freadrihtnes folccuð nama , # agamemnon , se ealles weold # creca rices . cuð wæs wide # þæt on þa tide troia gewin # wearð under wolcnum . for wiges heard # creca drihten campsted secan , # aulixes mid , an hund scipa # lædde ofer lagustream , sæt longe ðær # tyn winter full . þa sio tid gelomp # þæt hi ðæt rice geræht hæfdon , # diore gecepte drihten creca # troia burg tilum gesiðum . # ða ða aulixes leafe hæfde , # ðracia cining , þæt he þonan moste , # he let him behindan hyrnde ciolas # nigon and hundnigontig , nænigne þonan # merehengesta ma þonne ænne # ferede on fifelstream , famigbordon , # ðriereðre ceol ; þæt bið ðæt mæste # creciscra scipa . þa wearð ceald weder , # stearc storma gelac ; stunede sio brune # yð wið oðre , ut feor adraf # on wendelsæ wigendra scola # up on þæt igland þær apolines # dohtor wunode dægrimes worn . # wæs se apollinus æðeles cynnes , # iobes eafora , se wæs gio cyning . # se licette litlum and miclum # gumena gehwylcum þæt he good wære , # hehst and halgost ; swa se hlaford þa # þæt dysige folc on gedwolan lædde , # oððæt him gelyfde leoda unrim , # forðæm he wæs mid rihte rices hirde , # hiora cynecynnes . cuð is wide # þæt on ða tide þeoda æghwilc # hæfdon heora hlaford for ðone hehstan god , # and weorðodon swa swa wuldres cining , # gif he to ðæm rice wæs on rihte boren . # wæs þæs iobes fæder god eac swa he ; # saturnus ðone sundbuende # heton , hæleða bearn . hæfdon ða mægða # ælcne æfter oðrum for ecne god . # sceolde eac wesan apollines # dohtor diorboren , dysiges folces , # gumrinca gyden ; cuðe galdra fela , # drifan drycræftas . hio gedwolan fylgde # manna swiðost manegra þioda , # cyninges dohtor ; sio circe wæs # haten for herigum . hio ricsode # on ðæm iglonde þe aulixes , # cining þracia , com ane to # ceole liðan . cuð wæs sona # eallre þære mænige þe hire mid wunode # æþelinges sið . hio mid ungemete # lissum lufode liðmonna frean , # and he eac swa same ealle mægne # efne swa swiðe hi on sefan lufode , # þæt he to his earde ænige nyste # modes mynlan ofer mægð giunge ; # ac he mid þæm wife wunode siððan , # oððæt him ne meahte monna ænig # ðegna sinra þær mid wesan , # ac hi for ðæm yrmðum eardes lyste ; # mynton forlætan leofne hlaford . # ða ongunnon wercan werðeoda spell , # sædon þæt hio sceolde mid hire scinlace # beornas forbredan , and mid balocræftum # wraðum weorpan on wildra lic # cyninges þegnas , cyspan siððan # and mid racentan eac ræpan mænigne . # sume hi to wulfum wurdon , ne meahton þonne word forðbringan , # ac hio þragmælum ðioton ongunnon . # sume wæron eaforas , a grymetedon # ðonne hi sares hwæt siofian scioldon . # þa ðe leon wæron ongunnon laðlice # yrrenga ryn a ðonne hi sceoldon # clipian for corðre . cnihtas wurdon , # ealde ge giunge , ealle forhwerfde # to sumum diore , swelcum he æror # on his lifdagum gelicost wæs , # butan þam cyninge , þe sio cwen lufode . # nolde þara oþra ænig onbitan # mennisces metes , ac hi ma lufedon # diora drohtað , swa hit gedefe ne wæs . # næfdon hi mare monnum gelices # eorðbuendum ðonne ingeþonc ; # hæfde anra gehwylc his agen mod , # þæt wæs þeah swiðe sorgum gebunden # for ðæm earfoðum þe him on sæton . # hwæt , ða dysegan men þe ðysum drycræftum # longe gelyfdon , leasum spellum , # wisson hwæðre þæt þæt gewit ne mæg # mod onwendan monna ænig # mid drycræftum , þeah hio gedon meahte # þæt ða lichoman lange þrage # onwend wurdon . is þæt wundorlic # mægencræft micel moda gehwilces # ofer lichoman lænne and sænne . # swylcum and swylcum þu meaht sweotole ongitan # þæt ðæs lichoman listas and cræftas # of ðæm mode cumað monna gehwylcum , # anlepra ælc . þu meaht eaðe ongitan # þætte ma dereð monna gehwelcum # modes unðeaw þonne mettrymnes # lænes lichoman . ne þearf leoda nan # wenan þære wyrde þæt þæt werige flæsc # þæt mod mæge monna æniges # eallunga to him æfre onwendan , # ac þa unðeawas ælces modes # and þæt ingeþonc ælces monnes # þone lichoman lit þider hit wile . ## hwy ge æfre scylen unrihtfioungum # eower mod drefan , swa swa mereflodes # yþa hrerað iscalde sæ , # wecggað for winde ? hwy oðwite ge # wyrde eowre þæt hio geweald nafað ? # hwy ge þæs deaðes þe eow drihten gesceop # gebidan ne magon bitres gecyndes , # nu he eow ælce dæg onet toweard ? # ne magon ge gesion þæt he symle spyreð # æfter æghwelcum eorðan tudre , # diorum and fuglum ? deað eac swa same # æfter moncynne geond ðisne middangeard , # egeslic hunta , a bið on waðe ; # nyle he ænig swæð æfre forlætan # ær he gehede þæt he hwile ær # æfter spyrede . is þæt earmlic þing # þæt his gebidan ne magon burgsittende , # ungesælige men ; hine ær willað # foran to sciotan , swa swa fugla cyn # oððe wildu dior ; þa winnað betwuh , # æghwylc wolde oðer acwellan . # ac þæt is unriht æghwelcum men # þæt he oðerne inwitþoncum # fioge on færðe , swa swa fugl oððe dior , # ac þæt wære rihtost , þætte rinca gehwylc # oðrum gulde edlean on riht , # weorc be geweorhtum weoruldbuendum # þinga gehwilces , þæt is , þæt he lufige # godra gehwilcne swa he geornost mæge , # mildsige yflum , swa we ær spræcon . # he sceal þone monnan mode lufian , # and his unþeawas ealle hatian # and ofsniðan , swa he swiðost mæge . ## hwa is on eorðan nu unlærdra # þe ne wundrige wolcna færeldes , # rodres swifto , ryne tunglo , # hu hy ælce dæge utan ymbhwerfeð # eallne middangeard ? hwa is moncynnes # þæt ne wundrie ymb þas wlitegan tungl , # hu hy sume habbað swiðe micle # scyrtran ymbehwerft , sume scriðað leng # utan ymb eall ðis ? an þara tungla # woruldmen hatað wænes þisla ; # þa habbað scyrtran scriðe and færelt , # ymbhwerft læssan , ðonne oðru tungl , # forðæm hi þære eaxe utan ymbhweorfeð , # þone norðende nean ymbcerreð . # on ðære ilcan eaxe hwerfeð # eall ruma rodor , recene scriðeð , # suðheald swifeð , swift , untiorig . # hwa is on weorulde þæt ne wafige , # buton þa ane þe hit ær wisson , # þætte mænig tungul maran ymbhwyrft # hafað on heofonum , sume hwile eft # læsse geliðað , þa þe lacað ymb # eaxe ende oððe micle # mare geferað þa hire middre ymbe # þearle þrægeð ? þara is gehaten # saturnus sum , se hæfð ymb þritig # wintergerimes weoruld ymbcirred . # boetes eac beorhte scineð , # oðer steorra , cymeð efne swa same # on þone ilcan stede eft ymb þritig # geargerimes , ðær he gio ða wæs . # hwa is weoruldmonna þæt ne wafige , # hu sume steorran oð ða sæ farað # under merestreamas , þæs ðe monnum ðincð ? # swa eac sume wenað þæt sio sunne do , # ac se wena nis wuhte þe soðra . # ne bið hio on æfen ne on ærmorgen # merestreame þe near ðe on midne dæg , # and þeah monnum þyncð þæt hio on mere gange # under sæswife , þonne hio on setl glideð . # hwa is on weorulde þæt ne wundrige # fulles monan , þonne he færinga # wyrð under wolcnum wlites bereafad , # beþeaht mid þiostrum ? hwa þegna ne mæge # eac wafian ælces stiorran , # hwy hi ne scinen scirum wederum # beforan ðære sunnan , swa hi symle doð # middelnihtum wið þone monan foran , # hadrum heofone ? hwæt , nu hæleða fela # swelces and swelces swiðe wundrað , # and ne wundriað þætte wuhta gehwilc , # men and netenu , micelne habbað # and unnetne andan betweoh him , # swiðe singalne . is þæt sellic þincg , # þæt hi ne wundriað hu hit on wolcnum oft # þearle þunrað , þragmælum eft # anforlæteð , and eac swa same # yð wið lande ealneg winneð , # wind wið wæge . hwa wundrað þæs # oððe oþres eft , hwi þæt is mæge # weorðan of wætere ; wlitetorht scineð # sunna swegle hat ; sona gecerreð # ismere ænlic on his agen gecynd , # weorðeð to wætre . ne þincð þæt wundor micel # monna ænegum þæt he mægge gesion # dogora gehwilce , ac ðæt dysie folc # þæs hit seldnor gesihð swiðor wundrað , # þeah hit wisra gehwæm wundor ðince # on his modsefan micle læsse . # unstaðolfæste ealneg wenað # þæt þæt ealdgesceaft æfre ne wære # þæt hi seldon gesioð , ac swiðor giet # weoruldmen wenað þæt hit weas come , # niwan gesælde , gif hiora nængum hwylc # ær ne oðeowde ; is þæt earmlic þinc . # ac gif hiora ænig æfre weorðeð # to ðon firwetgeorn þæt he fela onginð # leornian lista , and him lifes weard # of mode abrit þæt micle dysig # ðæt hit oferwrigen mid wunode lange , # þonne ic wæt geare þæt hi ne wundriað # mæniges þinges þe monnum nu # wæfðo and wunder welhwær þynceð . ## gif ðu nu wilnige weorulddrihtnes # heane anwald hlutre mode # ongitan giorne , gem almægene # heofones tunglu , hu hi him healdað betwuh # sibbe singale , dydon swa lange . # swa hi gewenede wuldres aldor # æt frumsceafte þæt sio fyrene ne mot # sunne gesecan snawcealdes weg , # monan gemæro . hwæt , ða mæran tungl # auðer oðres rene a ne gehrineð # ær þæm þæt oðer of gewiteð . # ne huru se stiorra gestigan wile # westdæl wolcna , þone wise men # ursa nemnað ; ealle stiorran # sigað æfter sunnan samod mid rodere # under eorðan grund , he ana stent . # nis þæt nan wundor ; he is wundrum fæst , # upende neah eaxe ðæs roderes . # ðonne is an steorra ofer oðre beorht , # cymeð eastan up ær þonne sunne ; # þone monna bearn morgenstiorra # hatað under heofonum , forðæm he hæleþum dæg # bodað æfter burgum , brengeð æfter # swegeltorht sunne samad eallum dæg . # is se forrynel fæger and sciene , # cymeð eastan up ær for sunnan # and eft æfter sunnan on setl glideð , # west under weorulde . werðioda his # noman onwendað þonne niht cymeð , # hatað hine ealle æfenstiorra . # se bið þære sunnan swiftra ; siððan hi on setl gewitað , # ofirneð þæt æþele tungol , oðþæt he be eastan weorðeð # eldum oðewed ær þonne sunne . # habbað æðele tungol emne gedæled # dæg and nihte drihtnes meahtum , # sunna and mona , swiðe geþwære , # swa him æt frymþe fæder getiohhode . # ne þearft þu no wenan þæt ða wlitegan tungl # ðæs þeowdomes aðroten weorðe # ær domes dæge ; deð siððan ymbe # moncynnes fruma swa him gemet þinceð , # forðon hi be healfe heofones þisses # on ane ne læt ælmihtig god , # þy læs hi oðra fordyden æþela gesceafta , # ac se eca god ealla gemetgað # sida gesceafta , softa geþwerað . # hwilum ðæt drige drifð þone wætan , # hwylum he gemengeð , metodes cræfte , # cile wið hæto ; hwilum cerreð eft # on uprodor ælbeorhta leg , # leoht on lyfte ; ligeð him behindan # hefig hrusan dæl , þeah hit hwilan ær # eorðe sio cealde oninnan hire # heold and hydde haliges meahtum . # be þæs cyninges gebode cymeð geara gehwæt , # eorðe bringeð æghwylc tudor , # and se hata sumor hæleða bearnum # geara gehwilce giereð and drigeð # geond sidne grund sæd and bleda , # hærfest to honda herbuendum , # ripa receð . ren æfter þæm # swylce hagal and snaw hrusan leccað # on wintres tid , weder unhiore . # forðæm eorðe onfehð eallum sædum , # gedeð þæt hi growað geara gehwilce ; # on lenctentid leaf up spryttað . # ac se milda metod monna bearnum # on eorðan fet eall þætte groweð , # wæstmas on weorolde , wel forðbrengeð # hit þonne he wile , heofona waldend , # and eowað eft eorðbuendum , # nimð þonne he wile , nergende god . # and þæt hehste good on heahsetle # siteð self cyning , and þios side gesceaft # þenað and ðiowað . he þonan waldeð # þæm geweltleðrum weoruldgesceafta . # nis þæt nan wundor ; he is weroda god , # cyning and drihten cwucera gehwelces , # æwelm and fruma eallra gesceafta , # wyrhta and sceppend weorulde þisse , # wisdom and æ woruldbuendra . # ealla gesceafta on his ærendo # hionane he sendeð , hæt eft cuman . # gif he swa gestæððig ne staðolade # ealla gesceafta , æghwylc hiora # wraðe tostencte weorðan sceolden , # æghwilc hiora ealle to nauhte # weorðan sceoldon wraðe toslopena , # þeah þa ane lufe ealla gesceafta # heofones and eorðan hæbben gemæne , # þæt hi þiowien swilcum þiodfruman , # and fægniað þæt hiora fæder wealdeð . # nis þæt nan wundor , forðæm wuhta nan # æfre ne meahte elles wunian , # gif hi eallmægene hiora ordfruman # ne þiowoden , þeodne mærum . ## æala , on hu grimmum and hu grundleasum # seaðe swinceð þæt sweorcende mod , # þonne hit þa strongan stormas beatað # weoruldbisgunga , þonne hit winnende # his agen leoht an forlæteð , # and mid uua forgit þone ecan gefean , # ðringð on þa ðiostro ðisse worulde , # sorgum geswenced . swa is þissum nu # mode gelumpen , nu hit mare ne wat # for gode godes buton gnornunge # fremdre worulde . him is frofre ðearf . ## omerus wæs east mid crecum # on ðæm leodscipe leoða cræftgast , # firgilies freond and lareow , # þæm mæran sceope magistra betst . # hwæt , se omerus oft and gelome # þære sunnan wlite swiðe herede , # æðelo cræftas oft and gelome # leoðum and spellum leodum reahte . # ne mæg hio þeah gescinan , þeah hio sie scir and beorht , # ahwærgen neah ealla gesceafta ; # ne furðum þa gesceafta ðe hio gescinan mæg # endemes ne mæg ealla geondlihtan # innan and utan . ac se ælmihtega # waldend and wyrhta weorulde gesceafta # his agen weorc eall geondwliteð , # endemes þurhsyhð ealla gesceafta . # ðæt is sio soðe sunne mid rihte , # be ðæm we magon singan swylc butan lease . ## hwæt , ðu meaht ongitan , gif his ðe geman lyst , # þætte mislice manega wuhta # geond eorðan farað ungelice ; # habbað blioh and fær , bu ungelice , # and mægwlitas manegra cynna # cuð and uncuð . creopað and snicað , # eall lichoma eorðan getenge , # nabbað hi æt fiðrum fultum , ne magon hi mid fotum gangan , # eorðan brucan , swa him eaden wæs . # sume fotum twam foldan peððað , # sume fierfete , sume fleogende # windað under wolcnum . bið ðeah wuhta gehwylc # onhnigen to hrusan , hnipað of dune , # on weoruld wliteð , wilnað to eorðan , # sume nedþearfe , sume neodfræce . # man ana gæð metodes gesceafta # mid his andwlitan up on gerihte . # mid ðy is getacnod þæt his treowa sceal # and his modgeþonc ma up þonne niðer # habban to heofonum , þy læs he his hige wende # niðer swa ðær nyten . nis þæt gedafenlic , # þæt se modsefa monna æniges # niðerheald wese and þæt neb upweard ! ## æala , ðu scippend scirra tungla , # hefones and eorðan ! ðu on heahsetle # ecum ricsast , and ðu ealne hræðe # hefon ymbhwearfest , and ðurh ðine halige miht # tunglu genedest þæt hi ðe to herað . # swylce seo sunne sweartra nihta # ðiostro adwæsceð ðurh ðine meht . # blacum leohte beorhte steorran # mona gemetgað ðurh ðinra meahta sped , # hwilum eac þa sunnan sines bereafað # beorhtan leohtes , þonne hit gebyrigan mæg # þæt swa geneahsne nede weorðað . # swelce þone mæran morgensteorran , # þe we oðre naman æfensteorra # nemnan herað , ðu genedest þone # þæt he þære sunnan sið bewitige ; # geara gehwelce he gongan sceal # beforan feran . hwæt , ðu , fæder , wercest # sumurlange dagas swiðe hate , # þæm winterdagum wundrum sceorta # tida getiohhast . ðu þæm treowum selest # suðan and westan , þa ær se swearta storm # norðan and eastan benumen hæfde # leafa gehwelces ðurh þone laðran wind . # eala hwæt , on eorðan ealla gesceafta # hyrað ðinre hæse , doð on heofonum swa some # mode and mægne , butan men anum , # se wið ðinum willan wyrceð oftost . # wel la , ðu eca and ðu ælmihtiga , # ealra gesceafta sceppend and reccend , # ara ðinum earmum eorðan tudre , # monna cynne , ðurh ðinra mehta sped . # hwi ðu , ece god , æfre wolde # þæt sio wyrd on gewill wendan sceolde # yflum monnum ealles swa swiðe ? # hio ful oft dereð unscyldegum . # sittað yfele men giond eorðricu # on heahsetlum , halige þriccað # under heora fotum ; firum uncuð # hwi sio wyrd swa wo wendan sceolde . # swa sint gehydde her on worulde # geond burga fela beorhte cræftas . # unrihtwise eallum tidum # habbað on hospe ða þe him sindon # rihtes wisran , rices wyrðran ; # bið þæt lease lot lange hwile # bewrigen mid wrencum . nu on worulde her # monnum ne deriað mane aðas . # gif ðu nu , waldend , ne wilt wirde steoran , # ac on selfwille sigan lætest , # þonne ic wat þætte wile woruldmen tweogan # geond foldan sceat buton fea ane . # eala , min dryhten , ðu þe ealle ofersihst # worulde gesceafta , wlit nu on moncyn # mildum eagum , nu hi on monegum her # worulde yðum wynnað and swincað , # earme eorðwaran ; ara him nu ða . ## ðu meaht be ðære sunnan sweotole geþencean # and be æghwelcum oðrum steorran # þara þe æfter burgum beorhtost scineð . # gif him wan fore wolcen hangað , # ne mægen hi swa leohtne leoman ansendan , # ær se þicca mist þynra weorðe . # swa oft smylte sæ suðerne wind # græge glashlutre grimme gedrefeð , # þonne hie gemengað micla ysta , # onhrerað hronmere ; hrioh bið þonne # seo þe ær gladu onsiene wæs . # swa oft æspringe ut awealleð # of clife harum col and hlutor , # and gereclice rihte floweð , # irneð wið his eardes , oð him on innan felð # muntes mægenstan , and him on middan geligeð , # atrendlod of ðæm torre . he on tu siððan # tosceaden wyrð , scir bið gedrefed , # burna geblonden , broc bið onwended # of his rihtryne , ryðum toflowen . # swa nu þa þiostro þinre heortan # willað minre leohtan lare wiðstondan # and ðin modgeþonc miclum gedrefan . # ac gif ðu nu wilnast , þæt ðu wel mæge , # þæt soðe leoht sweotole oncnawan , # leohte geleafan , ðu forlætan scealt # idle ofersælða , unnytne gefean . # þu scealt eac yfelne ege an forlætan , # woruldearfoða , ne most ðu wesan for ðæm # ealles to ormod , ne ðu ðe æfre ne læt # wlenca gewæcan , þe læs þu weorðe for him # mid ofermettum eft gescended , # and to up ahafen for orsorgum # woruldgesælðum , ne eft to waclice # geortreowe æniges godes , # þonne þe for worulde wiðerwearda mæsð # þinga þreage and þu ðe selfum # swiðost onsitte . forðæm simle bið # se modsefa miclum gebunden # mid gedrefnesse , gif hine dreccean mot # þissa yfla hwæðer , innan swencan . # forðæm þa twegen tregan teoð tosomne # wið þæt mod foran mistes dwoleman , # þæt hit seo ece ne mot innan geondscinan # sunne for ðæm sweartum mistum , ærðæm hi geswiðrad weorðen . ## ða se wisdom eft wordhord onleac , # sang soðcwidas , and þus selfa cwæð : # ðonne sio sunne sweotolost scineð , # hadrost of hefone , hræðe bioð aðistrod # ealle ofir eorðan oðre steorran , # forðæm hiora birhtu ne bið auht # to gesettane wið þære sunnan leoht . # ðonne smolte blæwð suðan and westan # wind under wolcnum . þonne weaxeð hraðe # feldes blostman , fægen þæt hi moton . # ac se stearca storm , þonne he strong cymð # norðan and eastan , he genimeð hraðe # þære rosan wlite , and eac þa ruman sæ # norðerne yst nede gebædeð , # þæt hio strange geondstyred on staðu beateð . # eala , þæt on eorðan auht fæstlices # weorces on worulde ne wunað æfre ! ## ða ongon se wisdom his gewunan fylgan , # gliowordum gol , gyd æfter spelle , # song soðcwida sumne þa geta , # cwæð þæt he ne herde þæt on heane munt # monna ænig meahte asettan # healle hroffæste . ne þearf eac hæleða nan # wenan þæs weorces , þæt he wisdom mæge # wið ofermetta æfre gemengan . # herdes þu æfre þætte ænig mon # on sondbeorgas settan meahte # fæste healle ? ne mæg eac fira nan # wisdom timbran þær ðær woruldgitsung # beorg oferbrædeð . baru sond willað # ren forswelgan ; swa deð ricra nu # grundleas gitsung gilpes and æhta , # gedrinceð to dryggum dreosendne welan , # and þeah þæs þearfan ne bið þurst aceled . # ne mæg hæleþa gehwæm hus on munte # lange gelæstan , forðæm him lungre on # swift wind swapeð . ne bið sond þon ma # wið micelne ren manna ængum # huses hirde , ac hit hreosan wile , # sigan sond æfter rene . swa bioð anra gehwæs # monna modsefan miclum awegede , # of hiora stede styrede , þonne hi strong dreceð # wind under wolcnum woruldearfoða , # oþþe hi eft se reða ren onhrereð # sumes ymbhogan , ungemet gemen . # ac se ðe þa ecan agan wille # soðan gesælða , he sceal swiðe flion # ðisse worulde wlite , wyrce him siððan # his modes hus , þær he mæge findan # eaðmetta stan unigmet fæstne , # grundweal gearone ; se toglidan ne þearf , # þeah hit wecge wind woruldearfoða # oððe ymbhogena ormete ren , # forþæm on þære dene drihten selfa # þara eadmetta eardfæst wunigað , # þær se wisdom a wunað on gemyndum . # forðon orsorg lif ealnig lædað # woruldmen wise buton wendinge . # þonne he eall forsihð eorðlicu good , # and eac þara yfela orsorh wunað , # hopað to þæm ecum þe þær æfter cumað , # hine þonne æghwonan ælmihtig good # singallice simle gehealdeð # anwunigendne his agenum # modes gesælðum þurh metodes gife , # þeah hine se wind woruldearfoða # swiðe swence , and hine singale # gemen gæle , þonne him grimme on # woruldsælða wind wraðe blaweð , # þeah þe hine ealneg se ymbhoga # ðyssa woruldsælða wraðe drecce . ## sona swa se wisdom þas word hæfde # swetole areahte , he þa siððan ongan # singan soðcwidas , and þus selfa cwæð : # hwæt , sio forme eld foldbuendum # geond eorðan sceat æghwam dohte , # þa þa anra gehwæm on eorðwæstmum # genoh ðuhte . nis hit nu ða swelc ! # næron þa geond weorulde welige hamas , # ne mislice mettas ne drincas , # ne hi þara hrægla huru ne gemdon # þe nu drihtguman diorost lætað . # forðæm hiora nænig næs þa gieta , # ne hi ne gesawon sundbuende , # ne ymbutan hi awer ne herdon . # hwæt , hi firenlusta frece ne wæron , # buton swa hi meahton gemetlicost # ða gecynd began þe him crist gesceop , # and hi æne on dæge æton symle # on æfentid eorðan wæstmas , # wudes and wyrta , nalles win druncon # scir of steape . næs þa scealca nan # þe mete oððe drinc mængan cuðe , # wæter wið hunige , ne heora wæda þon ma # sioloce siowian , ne hi siarocræftum # godweb giredon , ne hi gimreced # setton searolice , ac hi simle him # eallum tidum ute slepon # under beamsceade , druncon burnan wæter , # calde wyllan . nænig cepa ne seah # ofer eargeblond ellendne wearod , # ne huru ymbe sciphergas scealcas ne herdon , # ne furðum fira nan ymb gefeoht sprecan . # næs ðeos eorðe besmiten awer þa geta # beornes blode þe hine bill rude , # ne furðum wundne wer weoruldbuende # gesawan under sunnan . nænig siððan wæs # weorð on weorulde , gif mon his willan ongeat # yfelne mid eldum ; he wæs æghwæm lað . # eala , þær hit wurde oððe wolde god # þæt on eorðan nu ussa tida # geond þas widan weoruld wæren æghwæs # swelce under sunnan . ac hit is sæmre nu , # þæt ðeos gitsunc hafað gumena gehwelces # mod amerred , þæt he maran ne recð , # ac hit on witte weallende byrnð . # efne sio gitsung þe nænne grund hafað # swearte swæfeð sumes onlice # efne þam munte þe nu monna bearn # etne hatað . se on iglonde # sicilia swefle byrneð , # þæt mon helle fyr hateð wide , # forþæm hit symle bið sinbyrnende , # and ymbutan hit oðra stowa # blate forbærnð biteran lege . # eala , hwæt se forma feohgitsere # wære on worulde , se þas wongstedas # grof æfter golde and æfter gimcynnum . # hwæt , he frecnu gestreon funde mænegum # bewrigen on weorulde , wætere oððe eorðan . ## hwæt , we ealle witon hwelce ærleste # ge neah ge feor neron worhte , # romwara cyning , þa his rice wæs # hehst under heofonum , to hryre monegum . # wælhreowes gewed wæs ful wide cuð , # unrihthæmed , arleasta fela , # man and morðor , misdæda worn , # unrihtwises inwidþoncas . # he het him to gamene geara forbærnan # romana burig , sio his rices wæs # ealles eðelstol . he for unsnyttrum # wolde fandian gif þæt fyr meahte # lixan swa leohte and swa longe eac , # read rasettan , swa he romane # secgan geherde þæt on sume tide # troia burg ofertogen hæfde # lega leohtost , lengest burne # hama under hefonum . næs þæt herlic dæd , # þæt hine swelces gamenes gilpan lyste , # þa he ne earnade elles wuhte , # buton þæt he wolde ofer werðiode # his anes huru anwald cyðan . # eac hit gesælde æt sumum cierre # ðæt se ilca het ealle acwellan # þa ricostan romana witan # and þa æþelestan eorlgebyrdum # þe he on þæm folce gefrigen hæfde , # and on uppan agene broðor # and his modor mid meca ecgum , # billum ofbeatan . he his bryde ofslog # self mid sweorde , and he symle wæs # micle þe bliðra on breostcofan # þonne he swylces morðres mæst gefremede . # nalles sorgode hwæðer siððan a # mihtig drihten ametan wolde # wrece be gewyrhtum wohfremmendum , # ac he on ferðe fægn facnes and searuwa # wælriow wunode . wiold emne swa þeah # ealles þisses mæran middangeardes , # swa swa lyft and lagu land ymbclyppað , # garsecg embegyrt gumena rice , # secgea sitlu , suð , east and west , # oð ða norðmestan næssan on eorðan ; # eall þæt nerone nede oððe lustum , # heaðorinca gehwilc , heran sceolde . # he hæfde him to gamene , þonne he on gylp astag , # hu he eorðcyningas yrmde and cwelmde . # wenst ðu þæt se anwald eaðe ne meahte # godes ælmihtiges þone gelpscaðan # rice berædan and bereafian # his anwaldes ðurh þa ecan meaht , # oððe him his yfeles elles gestioran ? # eala , gif he wolde , ðæt he wel meahte , # þæt unriht him eaðe forbiodan ! # eawla , þæt se hlaford hefig gioc slepte # sware on þa swyran sinra ðegena , # ealra ðara hæleða þe on his tidum # geond þas lænan worold liban sceoldon . # he on unscyldgum eorla blode # his sweord selede swiðe gelome ; # ðær wæs swiðe sweotol , þæt we sædon oft , # þæt se anwald ne deð awiht godes # gif se wel nele þe his geweald hafað . ## ðus ælfred us ealdspell reahte , # cyning westsexna , cræft meldode , # leoðwyrhta list . him wæs lust micel # ðæt he ðiossum leodum leoð spellode , # monnum myrgen , mislice cwidas , # þy læs ælinge ut adrife # selflicne secg , þonne he swelces lyt # gymð for his gilpe . ic sceal giet sprecan , # fon on fitte , folccuðne ræd # hæleðum secgean . hliste se þe wille ! #