# hæbbe ic gefrugnen þætte is feor heonan # eastdælum on æþelast londa , # firum gefræge . nis se foldan sceat # ofer middangeard mongum gefere # folcagendra , ac he afyrred is # þurh meotudes meaht manfremmendum . # wlitig is se wong eall , wynnum geblissad # mid þam fægrestum foldan stencum . # ænlic is þæt iglond , æþele se wyrhta , # modig , meahtum spedig , se þa moldan gesette . # ðær bið oft open eadgum togeanes # onhliden hleoþra wyn , heofonrices duru . # þæt is wynsum wong , wealdas grene , # rume under roderum . ne mæg þær ren ne snaw , # ne forstes fnæst , ne fyres blæst , # ne hægles hryre , ne hrimes dryre , # ne sunnan hætu , ne sincaldu , # ne wearm weder , ne winterscur # wihte gewyrdan , ac se wong seomað # eadig ond onsund . is þæt æþele lond # blostmum geblowen . beorgas þær ne muntas # steape ne stondað , ne stanclifu # heah hlifiað , swa her mid us , # ne dene ne dalu ne dunscrafu , # hlæwas ne hlincas , ne þær hleonað oo # unsmeþes wiht , ac se æþela feld # wridað under wolcnum , wynnum geblowen . # is þæt torhte lond twelfum herra , # folde fæðmrimes , swa us gefreogum gleawe # witgan þurh wisdom on gewritum cyþað , # þonne ænig þara beorga þe her beorhte mid us # hea hlifiað under heofontunglum . # smylte is se sigewong ; sunbearo lixeð , # wuduholt wynlic . wæstmas ne dreosað , # beorhte blede , ac þa beamas a # grene stondað , swa him god bibead . # wintres ond sumeres wudu bið gelice # bledum gehongen ; næfre brosniað # leaf under lyfte , ne him lig sceþeð # æfre to ealdre , ærþon edwenden # worulde geweorðe . swa iu wætres þrym # ealne middangeard mereflod þeahte , # eorþan ymbhwyrft , þa se æþela wong , # æghwæs onsund , wið yðfare # gehealden stod hreora wæga , # eadig , unwemme , þurh est godes ; # bideð swa geblowen oð bæles cyme , # dryhtnes domes , þonne deaðræced , # hæleþa heolstorcofan , onhliden weorþað . # nis þær on þam londe laðgeniðla , # ne wop ne wracu , weatacen nan , # yldu ne yrmðu ne se enga deað , # ne lifes lyre , ne laþes cyme , # ne synn ne sacu ne sarwracu , # ne wædle gewin , ne welan onsyn , # ne sorg ne slæp ne swar leger , # ne wintergeweorp , ne wedra gebregd , # hreoh under heofonum , ne se hearda forst , # caldum cylegicelum , cnyseð ænigne . # þær ne hægl ne hrim hreosað to foldan , # ne windig wolcen , ne þær wæter fealleþ , # lyfte gebysgad , ac þær lagustreamas , # wundrum wrætlice , wyllan onspringað # fægrum flodwylmum . foldan leccaþ # wæter wynsumu of þæs wuda midle ; # þa monþa gehwam of þære moldan tyrf # brimcald brecað , bearo ealne geondfarað , # þragum þrymlice . is þæt þeodnes gebod , # þætte twelf siþum þæt tirfæste # lond geondlace lagufloda wynn . # sindon þa bearwas bledum gehongne , # wlitigum wæstmum , þær no waniað o , # halge under heofonum , holtes frætwe . # ne feallað þær on foldan fealwe blostman , # wudubeama wlite , ac þær wrætlice # on þam treowum symle telgan gehladene , # ofett edniwe , in ealle tid # on þam græswonge grene stondaþ , # gehroden hyhtlice haliges meahtum , # beorhtast bearwa . no gebrocen weorþeð # holt on hiwe , þær se halga stenc # wunaþ geond wynlond ; þæt onwended ne bið # æfre to ealdre , ærþon endige # frod fyrngeweorc se hit on frymþe gescop . # ðone wudu weardaþ wundrum fæger # fugel feþrum strong , se is fenix haten . # þær se anhaga eard bihealdeþ , # deormod drohtað ; næfre him deaþ sceþeð # on þam willwonge , þenden woruld stondeþ . # se sceal þære sunnan sið behealdan # ond ongean cuman godes condelle , # glædum gimme , georne bewitigan , # hwonne up cyme æþelast tungla # ofer yðmere estan lixan , # fæder fyrngeweorc frætwum blican , # torht tacen godes . tungol beoþ ahyded , # gewiten under waþeman westdælas on , # bideglad on dægred , ond seo deorce niht # won gewiteð ; þonne waþum strong # fugel feþrum wlonc on firgenstream # under lyft , ofer lagu locað georne , # hwonne up cyme eastan glidan # ofer sidne sæ swegles leoma . # swa se æþela fugel æt þam æspringe # wlitigfæst wunað wyllestreamas , # þær se tireadga twelf siþum hine # bibaþað in þam burnan ær þæs beacnes cyme , # sweglcondelle , ond symle swa oft # of þam wilsuman wyllgespryngum # brimcald beorgeð æt baða gehwylcum . # siþþan hine sylfne æfter sundplegan # heahmod hefeð on heanne beam , # þonan yþast mæg on eastwegum # sið bihealdan , hwonne swegles tapur # ofer holmþræce hædre blice , # leohtes leoma . lond beoð gefrætwad , # woruld gewlitegad , siþþan wuldres gim # ofer geofones gong grund gescineþ # geond middangeard , mærost tungla . # sona swa seo sunne sealte streamas # hea oferhlifað , swa se haswa fugel # beorht of þæs bearwes beame gewiteð , # fareð feþrum snell flyhte on lyfte , # swinsað ond singeð swegle togeanes . # ðonne bið swa fæger fugles gebæru , # onbryrded breostsefa , blissum hremig ; # wrixleð woðcræfte wundorlicor # beorhtan reorde , þonne æfre byre monnes # hyrde under heofonum , siþþan heahcyning , # wuldres wyrhta , woruld staþelode , # heofon ond eorþan . biþ þæs hleoðres sweg # eallum songcræftum swetra ond wlitigra # ond wynsumra wrenca gehwylcum . # ne magon þam breahtme byman ne hornas , # ne hearpan hlyn , ne hæleþa stefn # ænges on eorþan , ne organan , # sweghleoþres geswin , ne swanes feðre , # ne ænig þara dreama þe dryhten gescop # gumum to gliwe in þas geomran woruld . # singeð swa ond swinsað sælum geblissad , # oþþæt seo sunne on suðrodor # sæged weorþeð . þonne swiað he # ond hlyst gefeð , heafde onbrygdeð , # þrist , þonces gleaw , ond þriwa ascæceð # feþre flyhthwate ; fugol bið geswiged . # symle he twelf siþum tida gemearcað # dæges ond nihtes . swa gedemed is # bearwes bigengan , þæt he þær brucan mot # wonges mid willum , ond welan neotan , # lifes ond lissa , londes frætwa , # oþþæt he þusende þisses lifes , # wudubearwes weard , wintra gebideþ . # ðonne bið gehefgad haswigfeðra , # gomol , gearum frod , grene eorðan # aflyhð , fugla wyn , foldan geblowene , # ond þonne geseceð side rice # middangeardes , þær no men bugað # eard ond eþel . þær he ealdordom # onfehð foremihtig ofer fugla cynn , # geþungen on þeode , ond þrage mid him # westen weardað . þonne waþum strong # west gewiteð wintrum gebysgad # fleogan feþrum snel . fuglas þringað # utan ymbe æþelne ; æghwylc wille # wesan þegn ond þeow þeodne mærum , # oþþæt hy gesecað syrwara lond # corðra mæste . him se clæna þær # oðscufeð scearplice , þæt he in scade weardað , # on wudubearwe , weste stowe , # biholene ond bihydde hæleþa monegum . # ðær he heanne beam on holtwuda # wunað ond weardað , wyrtum fæstne # under heofunhrofe , þone hatað men # fenix on foldan , of þæs fugles noman . # hafað þam treowe forgiefen tirmeahtig cyning , # meotud moncynnes , mine gefræge , # þæt se ana is ealra beama # on eorðwege uplædendra # beorhtast geblowen ; ne mæg him bitres wiht # scyldum sceððan , ac gescylded a # wunað ungewyrded , þenden woruld stondeð . # ðonne wind ligeð , weder bið fæger , # hluttor heofones gim halig scineð , # beoð wolcen towegen , wætra þryþe # stille stondað , biþ storma gehwylc # aswefed under swegle , suþan bliceð # wedercondel wearm , weorodum lyhteð , # ðonne on þam telgum timbran onginneð , # nest gearwian . bið him neod micel # þæt he þa yldu ofestum mote # þurh gewittes wylm wendan to life , # feorg geong onfon . þonne feor ond neah # þa swetestan somnað ond gædrað # wyrta wynsume ond wudubleda # to þam eardstede , æþelstenca gehwone , # wyrta wynsumra , þe wuldorcyning , # fæder frymða gehwæs , ofer foldan gescop # to indryhtum ælda cynne , # swetes under swegle . þær he sylf biereð # in þæt treow innan torhte frætwe ; # þær se wilda fugel in þam westenne # ofer heanne beam hus getimbreð , # wlitig ond wynsum , ond gewicað þær # sylf in þam solere , ond ymbseteð utan # in þam leafsceade lic ond feþre # on healfa gehware halgum stencum # ond þam æþelestum eorþan bledum . # siteð siþes fus . þonne swegles gim # on sumeres tid , sunne hatost , # ofer sceadu scineð ond gesceapu dreogeð , # woruld geondwliteð , þonne weorðeð his # hus onhæted þurh hador swegl . # wyrta wearmiað , willsele stymeð # swetum swæccum , þonne on swole byrneð # þurh fyres feng fugel mid neste . # bæl bið onæled . þonne brond þeceð # heorodreorges hus , hreoh onetteð , # fealo lig feormað ond fenix byrneð , # fyrngearum frod . þonne fyr þigeð # lænne lichoman ; lif bið on siðe , # fæges feorhhord , þonne flæsc ond ban # adleg æleð . hwæþre him eft cymeð # æfter fyrstmearce feorh edniwe , # siþþan þa yslan eft onginnað # æfter ligþræce lucan togædre , # geclungne to cleowenne . þonne clæne bið # beorhtast nesta , bæle forgrunden # heaþorofes hof ; hra bið acolad , # banfæt gebrocen , ond se bryne sweþrað . # þonne of þam ade æples gelicnes # on þære ascan bið eft gemeted , # of þam weaxeð wyrm , wundrum fæger , # swylce he of ægerum ut alæde , # scir of scylle . þonne on sceade weaxeð , # þæt he ærest bið swylce earnes brid , # fæger fugeltimber ; ðonne furþor gin # wridað on wynnum , þæt he bið wæstmum gelic # ealdum earne , and æfter þon # feþrum gefrætwad , swylc he æt frymðe wæs , # beorht geblowen . þonne bræd weorþeð # eal edniwe eft acenned , # synnum asundrad , sumes onlice # swa mon to ondleofne eorðan wæstmas # on hærfeste ham gelædeð , # wiste wynsume , ær wintres cyme , # on rypes timan , þy læs hi renes scur # awyrde under wolcnum ; þær hi wraðe metað , # fodorþege gefean , þonne forst ond snaw # mid ofermægne eorþan þeccað # wintergewædum . of þam wæstmum sceal # eorla eadwela eft alædan # þurh cornes gecynd , þe ær clæne bið # sæd onsawen . þonne sunnan glæm # on lenctenne , lifes tacen , # weceð woruldgestreon , þæt þa wæstmas beoð # þurh agne gecynd eft acende , # foldan frætwe . swa se fugel weorþeð , # gomel æfter gearum , geong edniwe , # flæsce bifongen . no he foddor þigeð , # mete on moldan , nemne meledeawes # dæl gebyrge , se dreoseð oft # æt middre nihte ; bi þon se modga his # feorh afedeð , oþþæt fyrngesetu , # agenne eard , eft geseceð . # þonne bið aweaxen wyrtum in gemonge # fugel feþrum deal ; feorh bið niwe , # geong , geofona ful , þonne he of greote his # lic leoþucræftig , þæt ær lig fornom , # somnað , swoles lafe , searwum gegædrað # ban gebrosnad , æfter bælþræce , # ond þonne gebringeð ban ond yslan , # ades lafe , eft ætsomne , # ond þonne þæt wælreaf wyrtum biteldeð , # fægre gefrætwed . ðonne afysed bið # agenne eard eft to secan . # þonne fotum ymbfehð fyres lafe , # clam biclyppeð , ond his cyþþu eft , # sunbeorht gesetu , seceð on wynnum , # eadig eþellond . eall bið geniwad # feorh ond feþerhoma , swa he æt frymþe wæs , # þa hine ærest god on þone æþelan wong # sigorfæst sette . he his sylfes þær # ban gebringeð , þa ær brondes wylm # on beorhstede bæle forþylmde , # ascan to eacan . þonne eal geador # bebyrgeð beaducræftig ban ond yslan # on þam ealonde . bið him edniwe # þære sunnan segn , þonne swegles leoht , # gimma gladost , ofer garsecg up , # æþeltungla wyn , eastan lixeð . # is se fugel fæger forweard hiwe , # bleobrygdum fag ymb þa breost foran . # is him þæt heafod hindan grene , # wrætlice wrixled , wurman geblonden . # þonne is se finta fægre gedæled , # sum brun , sum basu , sum blacum splottum # searolice beseted . sindon þa fiþru # hwit hindanweard , ond se hals grene # nioþoweard ond ufeweard , ond þæt nebb lixeð # swa glæs oþþe gim , geaflas scyne # innan ond utan . is seo eaggebyrd # stearc ond hiwe stane gelicast , # gladum gimme , þonne in goldfate # smiþa orþoncum biseted weorþeð . # is ymb þone sweoran , swylce sunnan hring , # beaga beorhtast brogden feðrum . # wrætlic is seo womb neoþan , wundrum fæger , # scir ond scyne . is se scyld ufan # frætwum gefeged ofer þæs fugles bæc . # sindon þa scancan scyllum biweaxen , # fealwe fotas . se fugel is on hiwe # æghwæs ænlic , onlicost pean , # wynnum geweaxen , þæs gewritu secgað . # nis he hinderweard , ne hygegælsa , # swar ne swongor , swa sume fuglas , # þa þe late þurh lyft lacað fiþrum , # ac he is snel ond swift ond swiþe leoht , # wlitig ond wynsum , wuldre gemearcad . # ece is se æþeling se þe him þæt ead gefeð ! # þonne he gewiteð wongas secan , # his ealdne eard , of þisse eþeltyrf . # swa se fugel fleogeð , folcum oðeaweð # mongum monna geond middangeard , # þonne somniað suþan ond norþan , # eastan ond westan , eoredciestum , # farað feorran ond nean folca þryþum # þær hi sceawiaþ scyppendes giefe # fægre on þam fugle , swa him æt fruman sette # sigora soðcyning sellicran gecynd , # frætwe fægerran ofer fugla cyn . # ðonne wundriað weras ofer eorþan # wlite ond wæstma , ond gewritum cyþað , # mundum mearciað on marmstane , # hwonne se dæg ond seo tid dryhtum geeawe # frætwe flyhthwates . ðonne fugla cynn # on healfa gehwone heapum þringað , # sigað sidwegum , songe lofiað , # mærað modigne meaglum reordum , # ond swa þone halgan hringe beteldað # flyhte on lyfte ; fenix biþ on middum , # þreatum biþrungen . þeoda wlitað , # wundrum wafiað , hu seo wilgedryht # wildne weorþiað , worn æfter oþrum , # cræftum cyþað ond for cyning mærað # leofne leodfruman , lædað mid wynnum # æþelne to earde , oþþæt se anhoga # oðfleogeð , feþrum snel , þæt him gefylgan ne mæg # drymendra gedryht , þonne duguða wyn # of þisse eorþan tyrf eþel seceð . # swa se gesæliga æfter swylthwile # his ealdcyðþe eft geneosað , # fægre foldan . fugelas cyrrað # from þam guðfrecan geomormode # eft to earde . þonne se æþeling bið # giong in geardum . god ana wat , # cyning ælmihtig , hu his gecynde bið , # wifhades þe weres ; þæt ne wat ænig # monna cynnes , butan meotod ana , # hu þa wisan sind wundorlice , # fæger fyrngesceap , ymb þæs fugles gebyrd . # þær se eadga mot eardes neotan , # wyllestreama wuduholtum in , # wunian in wonge , oþþæt wintra bið # þusend urnen . þonne him weorþeð # ende lifes ; hine ad þeceð # þurh æledfyr . hwæþre eft cymeð # aweaht wrætlice wundrum to life . # forþon he drusende deað ne bisorgað , # sare swyltcwale , þe him symle wat # æfter ligþræce lif edniwe , # feorh æfter fylle , þonne fromlice # þurh briddes had gebreadad weorðeð # eft of ascan , edgeong weseð # under swegles hleo . bið him self gehwæðer # sunu ond swæs fæder , ond symle eac # eft yrfeweard ealdre lafe . # forgeaf him se meahta moncynnes fruma # þæt he swa wrætlice weorþan sceolde # eft þæt ilce þæt he ær þon wæs , # feþrum bifongen , þeah hine fyr nime . # swa þæt ece lif eadigra gehwylc # æfter sarwræce sylf geceoseð # þurh deorcne deað , þæt he dryhtnes mot # æfter geardagum geofona neotan # on sindreamum , ond siþþan a # wunian in wuldre weorca to leane . # þisses fugles gecynd fela gelices # bi þam gecornum cristes þegnum # beacnað in burgum , hu hi beorhtne gefean # þurh fæder fultum on þas frecnan tid # healdaþ under heofonum , ond him heanne blæd # in þam uplican eðle gestrynaþ . # habbaþ we geascad þæt se ælmihtiga # worhte wer ond wif þurh his wundra sped , # ond hi þa gesette on þone selestan # foldan sceata , þone fira bearn # nemnað neorxnawong , þær him nænges wæs # eades onsyn , þenden eces word , # halges hleoþorcwide , healdan woldan # on þam niwan gefean . þær him niþ gescod , # ealdfeondes æfest , se him æt gebead , # beames blede , þæt hi bu þegun # æppel unrædum ofer est godes , # byrgdon forbodene . þær him bitter wearð # yrmþu æfter æte ond hyra eaferum swa , # sarlic symbel sunum ond dohtrum . # wurdon teonlice toþas idge # ageald æfter gylte . hæfdon godes yrre , # bittre bealosorge . þæs þa byre siþþan # gyrne onguldon , þe hi þæt gyfl þegun # ofer eces word . forþon hy eðles wyn # geomormode ofgiefan sceoldon # þurh nædran niþ , þa heo nearwe biswac # yldran usse in ærdagum # þurh fæcne ferð , þæt hi feor þonan # in þas deaðdene drohtað sohton , # sorgfulran gesetu . him wearð selle lif # heolstre bihyded , ond se halga wong # þurh feondes searo fæste bityned # wintra mengu , oþþæt wuldorcyning # þurh his hidercyme halgum togeanes , # moncynnes gefea , meþra frefrend , # ond se anga hyht , eft ontynde . # is þon gelicast , þæs þe us leorneras # wordum secgað , ond writu cyþað , # þisses fugles gefær , þonne frod ofgiefeð # eard ond eþel , ond geealdad bið . # gewiteð werigmod , wintrum gebysgad , # þær he holtes hleo heah gemeteð , # in þam he getimbreð tanum ond wyrtum # þam æþelestum eardwic niwe , # nest on bearwe . bið him neod micel # þæt he feorhgeong eft onfon mote # þurh liges blæst lif æfter deaþe , # edgeong wesan , ond his ealdcyðþu , # sunbeorht gesetu , secan mote # æfter fyrbaðe . swa ða foregengan , # yldran usse , anforleton # þone wlitigan wong ond wuldres setl , # leoflic on laste , tugon longne sið # in hearmra hond , þær him hettende , # earme aglæcan , oft gescodan . # wæron hwæþre monge , þa þe meotude wel # gehyrdun under heofonum halgum ðeawum , # dædum domlicum , þæt him dryhten wearð , # heofona heahcyning , hold on mode . # ðæt is se hea beam in þam halge nu # wic weardiað , þær him wihte ne mæg # ealdfeonda nan atre sceþþan , # facnes tacne , on þas frecnan tid . # þær him nest wyrceð wið niþa gehwam # dædum domlicum dryhtnes cempa , # þonne he ælmessan earmum dæleð , # dugeþa leasum , ond him dryhten gecygð , # fæder on fultum , forð onetteð , # lænan lifes leahtras dwæsceþ , # mirce mandæde , healdeð meotudes æ # beald in breostum , ond gebedu seceð # clænum gehygdum , ond his cneo bigeð # æþele to eorþan , flyhð yfla gehwylc , # grimme gieltas , for godes egsan , # glædmod gyrneð þæt he godra mæst # dæda gefremme ; þam biþ dryhten scyld # in siþa gehwane , sigora waldend , # weoruda wilgiefa . þis þa wyrta sind , # wæstma blede , þa se wilda fugel # somnað under swegle side ond wide # to his wicstowe , þær he wundrum fæst # wið niþa gehwam nest gewyrceð . # swa nu in þam wicum willan fremmað # mode ond mægne meotudes cempan , # mærða tilgað ; þæs him meorde wile # ece ælmihtig eadge forgildan . # beoð him of þam wyrtum wic gestaþelad # in wuldres byrig weorca to leane , # þæs þe hi geheoldan halge lare # hate æt heortan , hige weallende # dæges ond nihtes dryhten lufiað , # leohte geleafan leofne ceosað # ofer woruldwelan ; ne biþ him wynne hyht # þæt hy þis læne lif long gewunien . # þus eadig eorl ecan dreames , # heofona hames mid heahcyning # earnað on elne , oþþæt ende cymeð # dogorrimes , þonne deað nimeð , # wiga wælgifre , wæpnum geþryþed , # ealdor anra gehwæs , ond in eorþan fæðm # snude sendeð sawlum binumene # læne lichoman , þær hi longe beoð # oð fyres cyme foldan biþeahte . # ðonne monge beoð on gemot læded # fyra cynnes ; wile fæder engla , # sigora soðcyning , seonoþ gehegan , # duguða dryhten , deman mid ryhte . # þonne æriste ealle gefremmaþ # men on moldan , swa se mihtiga cyning # beodeð , brego engla , byman stefne # ofer sidne grund , sawla nergend . # bið se deorca deað dryhtnes meahtum # eadgum geendad . æðele hweorfað , # þreatum þringað , þonne þeos woruld , # scyldwyrcende , in scome byrneð , # ade onæled . weorþeð anra gehwylc # forht on ferþþe , þonne fyr briceð # læne londwelan , lig eal þigeð # eorðan æhtgestreon , æpplede gold # gifre forgripeð , grædig swelgeð # londes frætwe . þonne on leoht cymeð # ældum þisses in þa openan tid # fæger ond gefealic fugles tacen , # þonne anwald eal up astelleð # of byrgenum , ban gegædrað , # leomu lic somod , ond lifes gæst , # fore cristes cneo . cyning þrymlice # of his heahsetle halgum scineð , # wlitig wuldres gim . wel biþ þam þe mot # in þa geomran tid gode lician . # ðær þa lichoman , leahtra clæne , # gongað glædmode , gæstas hweorfað # in banfatu , þonne bryne stigeð # heah to heofonum . hat bið monegum # egeslic æled , þonne anra gehwylc , # soðfæst ge synnig , sawel mid lice , # from moldgrafum seceð meotudes dom , # forhtafæred . fyr bið on tihte , # æleð uncyste . þær þa eadgan beoð # æfter wræchwile weorcum bifongen , # agnum dædum . þæt þa æþelan sind # wyrta wynsume , mid þam se wilda fugel # his sylfes nest biseteð utan , # þæt hit færinga fyre byrneð , # forsweleð under sunnan , ond he sylfa mid , # ond þonne æfter lige lif eft onfehð # edniwinga . swa bið anra gehwylc # flæsce bifongen fira cynnes , # ænlic ond edgeong , se þe his agnum her # willum gewyrceð þæt him wuldorcyning # meahtig æt þam mæþle milde geweorþeð . # þonne hleoþriað halge gæstas , # sawla soðfæste , song ahebbað , # clæne ond gecorene , hergað cyninges þrym , # stefn æfter stefne , stigað to wuldre # wlitige gewyrtad mid hyra weldædum . # beoð þonne amerede monna gæstas , # beorhte abywde þurh bryne fyres . # ne wene þæs ænig ælda cynnes # þæt ic lygewordum leoð somnige , # write woðcræfte . gehyrað witedom # iobes gieddinga . þurh gæstes blæd # breostum onbryrded , beald reordade , # wuldre geweorðad ; he þæt word gecwæð : # " ic þæt ne forhycge heortan geþoncum , # þæt ic in minum neste neobed ceose , # hæle hrawerig , gewite hean þonan # on longne sið , lame bitolden , # geomor gudæda , in greotes fæðm , # ond þonne æfter deaþe þurh dryhtnes giefe # swa se fugel fenix feorh edniwe # æfter æriste agan mote , # dreamas mid dryhten , þær seo deore scolu # leofne lofiað . ic þæs lifes ne mæg # æfre to ealdre ende gebidan , # leohtes ond lissa . þeah min lic scyle # on moldærne molsnad weorþan # wyrmum to willan , swa þeah weoruda god # æfter swylthwile sawle alyseð # ond in wuldor aweceð . me þæs wen næfre # forbirsteð in breostum , ðe ic in brego engla # forðweardne gefean fæste hæbbe . " # ðus frod guma on fyrndagum # gieddade gleawmod , godes spelboda , # ymb his æriste in ece lif , # þæt we þy geornor ongietan meahten # tirfæst tacen þæt se torhta fugel # þurh bryne beacnað . bana lafe , # ascan ond yslan , ealle gesomnað # æfter ligbryne , lædeþ siþþan # fugel on fotum to frean geardum , # sunnan togeanes . þær hi siþþan forð # wuniað wintra fela , wæstmum geniwad , # ealles edgiong , þær ænig ne mæg # in þam leodscype læþþum hwopan . # swa nu æfter deaðe þurh dryhtnes miht # somod siþiaþ sawla mid lice , # fægre gefrætwed , fugle gelicast , # in eadwelum æþelum stencum , # þær seo soþfæste sunne lihteð # wlitig ofer weoredum in wuldres byrig . # ðonne soðfæstum sawlum scineð # heah ofer hrofas hælende crist . # him folgiað fuglas scyne , # beorhte gebredade , blissum hremige , # in þam gladan ham , gæstas gecorene , # ece to ealdre . þær him yfle ne mæg # fah feond gemah facne sceþþan , # ac þær lifgað a leohte werede , # swa se fugel fenix , in freoþu dryhtnes , # wlitige in wuldre . weorc anra gehwæs # beorhte bliceð in þam bliþan ham # fore onsyne ecan dryhtnes , # symle in sibbe , sunnan gelice . # þær se beorhta beag , brogden wundrum # eorcnanstanum , eadigra gehwam # hlifað ofer heafde . heafelan lixað , # þrymme biþeahte . ðeodnes cynegold # soðfæstra gehwone sellic glengeð # leohte in life , þær se longa gefea , # ece ond edgeong , æfre ne sweþrað , # ac hy in wlite wuniað , wuldre bitolden # fægrum frætwum , mid fæder engla . # ne bið him on þam wicum wiht to sorge , # wroht ne weþel ne gewindagas , # hungor se hata ne se hearda þurst , # yrmþu ne yldo . him se æþela cyning # forgifeð goda gehwylc . þær gæsta gedryht # hælend hergað ond heofoncyninges # meahte mærsiað , singað metude lof . # swinsað sibgedryht swega mæste # hædre ymb þæt halge heahseld godes , # bliþe bletsiað bregu selestan # eadge mid englum , efenhleoþre þus : # " sib si þe , soð god , ond snyttrucræft , # ond þe þonc sy þrymsittendum # geongra gyfena , goda gehwylces . # micel , unmæte mægnes strengðu , # heah ond halig ! heofonas sindon # fægre gefylled , fæder ælmihtig , # ealra þrymma þrym , þines wuldres , # uppe mid englum ond on eorðan somod . # gefreoþa usic , frymþa scyppend ! þu eart fæder ælmihtig # in heannesse , heofuna waldend . " # ðus reordiað ryhtfremmende , # manes amerede , in þære mæran byrig ; # cyneþrym cyþað , caseres lof # singað on swegle soðfæstra gedryht , # þam anum is ece weorðmynd # forð butan ende . næs his frymð æfre , # eades ongyn . þeah he on eorþan her # þurh cildes had cenned wære # in middangeard , hwæþre his meahta sped # heah ofer heofonum halig wunade , # dom unbryce . þeah he deaþes cwealm # on rode treow ræfnan sceolde , # þearlic wite , he þy þriddan dæge # æfter lices hryre lif eft onfeng # þurh fæder fultum . swa fenix beacnað , # geong in geardum , godbearnes meaht , # þonne he of ascan eft onwæcneð # in lifes lif , leomum geþungen . # swa se hælend us helpe gefremede # þurh his lices gedal , lif butan ende , # swa se fugel swetum his fiþru tu # ond wynsumum wyrtum gefylleð , # fægrum foldwæstmum , þonne afysed bið . # þæt sindon þa word , swa us gewritu secgað , # hleoþor haligra , þe him to heofonum bið , # to þam mildan gode , mod afysed # in dreama dream , þær hi dryhtne to giefe # worda ond weorca wynsumne stenc # in þa mæran gesceaft meotude bringað , # in þæt leohte lif . sy him lof symle # þurh woruld worulda , ond wuldres blæd , # ar ond onwald , in þam uplican # rodera rice . he is on ryht cyning # middangeardes ond mægenþrymmes , # wuldre biwunden in þære wlitigan byrig . # hafað us alyfed lucis auctor # þæt we motun her merueri , # goddædum begietan gaudia in celo , # þær we motun maxima regna # secan ond gesittan sedibus altis , # lifgan in lisse lucis et pacis , # agan eardinga almæ letitie , # brucan blæddaga , blandem et mitem # geseon sigora frean sine fine , # ond him lof singan laude perenne , # eadge mid englum . alleluia . #