# frige mec frodum wordum ! ne læt þinne ferð onhælne , # degol þæt þu deopost cunne ! nelle ic þe min dyrne gesecgan , # gif þu me þinne hygecræft hylest ond þine heortan geþohtas . # gleawe men sceolon gieddum wrixlan . god sceal mon ærest hergan # fægre , fæder userne , forþon þe he us æt frymþe geteode # lif ond lænne willan ; he usic wile þara leana gemonian . # meotud sceal in wuldre , mon sceal on eorþan # geong ealdian . god us ece biþ , # ne wendað hine wyrda ne hine wiht dreceþ , # adl ne yldo ælmihtigne ; # ne gomelað he in gæste , ac he is gen swa he wæs , # þeoden geþyldig . he us geþonc syleð , # missenlicu mod , monge reorde . # feorhcynna fela fæþmeþ wide # eglond monig . eardas rume # meotud arærde for moncynne , # ælmihtig god , efenfela bega # þeoda ond þeawa . þing sceal gehegan # frod wiþ frodne ; biþ hyra ferð gelic , # hi a sace semaþ , sibbe gelærað , # þa ær wonsælge awegen habbað . # ræd sceal mid snyttro , ryht mid wisum , # til sceal mid tilum . tu beoð gemæccan ; # sceal wif ond wer in woruld cennan # bearn mid gebyrdum . beam sceal on eorðan # leafum liþan , leomu gnornian . # fus sceal feran , fæge sweltan # ond dogra gehwam ymb gedal sacan # middangeardes . meotud ana wat # hwær se cwealm cymeþ , þe heonan of cyþþe gewiteþ . # umbor yceð , þa æradl nimeð ; # þy weorþeð on foldan swa fela fira cynnes , # ne sy þæs magutimbres gemet ofer eorþan , # gif hi ne wanige se þas woruld teode . # dol biþ se þe his dryhten nat , to þæs oft cymeð deað unþinged . # snotre men sawlum beorgað , healdað hyra soð mid ryhte . # eadig bið se þe in his eþle geþihð , earm se him his frynd geswicað . # nefre sceal se him his nest aspringeð , nyde sceal þrage gebunden . # bliþe sceal bealoleas heorte . blind sceal his eagna þolian , # oftigen biþ him torhtre gesihþe . ne magon hi tunglu bewitian , # swegltorht sunnan ne monan ; þæt him biþ sar in his mode , # onge þonne he hit ana wat , ne weneð þæt him þæs edhwyrft cyme . # waldend him þæt wite teode , se him mæg wyrpe syllan , # hælo of heofodgimme , gif he wat heortan clæne . # lef mon læces behofað . læran sceal mon geongne monnan , # trymman ond tyhtan þæt he teala cunne , oþþæt hine mon atemedne hæbbe , # sylle him wist ond wædo , oþþæt hine mon on gewitte alæde . # ne sceal hine mon cildgeongne forcweþan , ær he hine acyþan mote ; # þy sceal on þeode geþeon , þæt he wese þristhycgende . # styran sceal mon strongum mode . storm oft holm gebringeþ , # geofen in grimmum sælum ; onginnað grome fundian # fealwe on feorran to londe , hwæþer he fæste stonde . # weallas him wiþre healdað , him biþ wind gemæne . # swa biþ sæ smilte , # þonne hy wind ne weceð ; # swa beoþ þeoda geþwære , þonne hy geþingad habbað , # gesittað him on gesundum þingum , ond þonne mid gesiþum healdaþ # cene men gecynde rice . cyning biþ anwealdes georn ; # lað se þe londes monað , leof se þe mare beodeð . # þrym sceal mid wlenco , þriste mid cenum , # sceolun bu recene beadwe fremman . # eorl sceal on eos boge , eorod sceal getrume ridan , # fæste feþa stondan . fæmne æt hyre bordan geriseð ; # widgongel wif word gespringeð , oft hy mon wommum bilihð , # hæleð hy hospe mænað , oft hyre hleor abreoþeð . # sceomiande man sceal in sceade hweorfan , scir in leohte geriseð . # hond sceal heofod inwyrcan , hord in streonum bidan , # gifstol gegierwed stondan , hwonne hine guman gedælen . # gifre biþ se þam golde onfehð , guma þæs on heahsetle geneah ; # lean sceal , gif we leogan nellað , þam þe us þas lisse geteode . # forst sceal freosan , fyr wudu meltan , # eorþe growan , is brycgian , # wæter helm wegan , wundrum lucan # eorþan ciþas . an sceal inbindan # forstes fetre felameahtig god ; # winter sceal geweorpan , weder eft cuman , # sumor swegle hat , sund unstille . # deop deada wæg dyrne bið lengest ; # holen sceal inæled , yrfe gedæled # deades monnes . dom biþ selast . # cyning sceal mid ceape cwene gebicgan , # bunum ond beagum ; bu sceolon ærest # geofum god wesan . guð sceal in eorle , # wig geweaxan , ond wif geþeon # leof mid hyre leodum , leohtmod wesan , # rune healdan , rumheort beon # mearum ond maþmum , meodorædenne # for gesiðmægen symle æghwær # eodor æþelinga ærest gegretan , # forman fulle to frean hond # ricene geræcan , ond him ræd witan # boldagendum bæm ætsomne . # scip sceal genægled , scyld gebunden , # leoht linden bord , leof wilcuma # frysan wife , þonne flota stondeð ; # biþ his ceol cumen ond hyre ceorl to ham , # agen ætgeofa , ond heo hine in laðaþ , # wæsceð his warig hrægl ond him syleþ wæde niwe , # liþ him on londe þæs his lufu bædeð . # wif sceal wiþ wer wære gehealdan , oft hi mon wommum belihð ; # fela bið fæsthydigra , fela bið fyrwetgeornra , # freoð hy fremde monnan , þonne se oþer feor gewiteþ . # lida biþ longe on siþe ; a mon sceal seþeah leofes wenan , # gebidan þæs he gebædan ne mæg . hwonne him eft gebyre weorðe , # ham cymeð , gif he hal leofað , nefne him holm gestyreð , # mere hafað mundum mægðegsan wyn . # ceapeadig mon cyningwic þonne # leodon cypeþ , þonne liþan cymeð ; # wuda ond wætres nyttað , þonne him biþ wic alyfed , # mete bygeþ , gif he maran þearf , ærþon he to meþe weorþe . # seoc se biþ þe to seldan ieteð ; þeah hine mon on sunnan læde , # ne mæg he be þy wedre wesan , þeah hit sy wearm on sumera , # ofercumen biþ he , ær he acwele , gif he nat hwa hine cwicne fede . # mægen mon sceal mid mete fedan , morþor under eorþan befeolan , # hinder under hrusan , þe hit forhelan þenceð ; # ne biþ þæt gedefe deaþ , þonne hit gedyrned weorþeð . # hean sceal gehnigan , hadl gesigan , # ryht rogian . ræd biþ nyttost , # yfel unnyttost , þæt unlæd nimeð . # god bið genge , ond wiþ god lenge . # hyge sceal gehealden , hond gewealden , # seo sceal in eagan , snyttro in breostum , # þær bið þæs monnes modgeþoncas . # muþa gehwylc mete þearf , mæl sceolon tidum gongan . # gold geriseþ on guman sweorde , # sellic sigesceorp , sinc on cwene , # god scop gumum , garniþ werum , # wig towiþre wicfreoþa healdan . # scyld sceal cempan , sceaft reafere , # sceal bryde beag , bec leornere , # husl halgum men , hæþnum synne . # woden worhte weos , wuldor alwalda , # rume roderas ; þæt is rice god , # sylf soðcyning , sawla nergend , # se us eal forgeaf þæt we on lifgaþ , # ond eft æt þam ende eallum wealdeð # monna cynne . þæt is meotud sylfa . # ræd sceal mon secgan , rune writan , # leoþ gesingan , lofes gearnian , # dom areccan , dæges onettan . # til mon tiles ond tomes meares , # cuþes ond gecostes ond calcrondes ; # nænig fira to fela gestryneð . # wel mon sceal wine healdan on wega gehwylcum ; # oft mon fereð feor bi tune , þær him wat freond unwiotodne . # wineleas , wonsælig mon genimeð him wulfas to geferan , # felafæcne deor . ful oft hine se gefera sliteð ; # gryre sceal for greggum , græf deadum men ; # hungre heofeð , nales þæt heafe bewindeð , # ne huru wæl wepeð wulf se græga , # morþorcwealm mæcga , ac hit a mare wille . # wræd sceal wunden , wracu heardum men . # boga sceal stræle , sceal bam gelic # mon to gemæccan . maþþum oþres weorð , # gold mon sceal gifan . mæg god syllan # eadgum æhte ond eft niman . # sele sceal stondan , sylf ealdian . # licgende beam læsest groweð . # treo sceolon brædan ond treow weaxan , # sio geond bilwitra breost ariseð . # wærleas mon ond wonhydig , # ætrenmod ond ungetreow , # þæs ne gymeð god . # fela sceop meotud þæs þe fyrn gewearð , het siþþan swa forð wesan . # wæra gehwylcum wislicu word gerisað , # gleomen gied ond guman snyttro . # swa monige beoþ men ofer eorþan , swa beoþ modgeþoncas ; # ælc him hafað sundorsefan . # longað þonne þy læs þe him con leoþa worn , # oþþe mid hondum con hearpan gretan ; # hafaþ him his gliwes giefe , þe him god sealde . # earm biþ se þe sceal ana lifgan , # wineleas wunian hafaþ him wyrd geteod ; # betre him wære þæt he broþor ahte , begen hi anes monnes , # eorles eaforan wæran , gif hi sceoldan eofor onginnan # oþþe begen beran ; biþ þæt sliþhende deor . # a scyle þa rincas gerædan lædan # ond him ætsomne swefan ; # næfre hy mon tomælde , # ær hy deað todæle . # hy twegen sceolon tæfle ymbsittan , þenden him hyra torn toglide , # forgietan þara geocran gesceafta , habban him gomen on borde ; # idle hond æmetlan geneah tæfles monnes , þonne teoselum weorpeð . # seldan in sidum ceole , nefne he under segle yrne , # werig scealc wiþ winde roweþ ; ful oft mon wearnum tihð # eargne , þæt he elne forleose , drugað his ar on borde . # lot sceal mid lyswe , list mid gedefum ; # þy weorþeð se stan forstolen . # oft hy wordum toweorpað , # ær hy bacum tobreden ; # geara is hwær aræd . # wearð fæhþo fyra cynne , siþþan furþum swealg # eorðe abeles blode . næs þæt andæge nið , # of þam wrohtdropan wide gesprungon , # micel mon ældum , monegum þeodum # bealoblonden niþ . slog his broðor swæsne # cain , þone cwealm nerede ; cuþ wæs wide siþþan , # þæt ece nið ældum scod , swa aþolwarum . # drugon wæpna gewin wide geond eorþan , # ahogodan ond ahyrdon heoro sliþendne . # gearo sceal guðbord , gar on sceafte , # ecg on sweorde ond ord spere , # hyge heardum men . helm sceal cenum , # ond a þæs heanan hyge hord unginnost . #