# mæg ic be me sylfum soðgied wrecan , # siþas secgan , hu ic geswincdagum # earfoðhwile oft þrowade , # bitre breostceare gebiden hæbbe , # gecunnad in ceole cearselda fela , # atol yþa gewealc , þær mec oft bigeat # nearo nihtwaco æt nacan stefnan , # þonne he be clifum cnossað . calde geþrungen # wæron mine fet , forste gebunden , # caldum clommum , þær þa ceare seofedun # hat ymb heortan ; hungor innan slat # merewerges mod . þæt se mon ne wat # þe him on foldan fægrost limpeð , # hu ic earmcearig iscealdne sæ # winter wunade wræccan lastum , # winemægum bidroren , # bihongen hrimgicelum ; hægl scurum fleag . # þær ic ne gehyrde butan hlimman sæ , # iscaldne wæg . hwilum ylfete song # dyde ic me to gomene , ganetes hleoþor # ond huilpan sweg fore hleahtor wera , # mæw singende fore medodrince . # stormas þær stanclifu beotan , þær him stearn oncwæð # isigfeþera ; ful oft þæt earn bigeal , # urigfeþra ; ne ænig hleomæga # feasceaftig ferð frefran meahte . # forþon him gelyfeð lyt , se þe ah lifes wyn # gebiden in burgum , bealosiþa hwon , # wlonc ond wingal , hu ic werig oft # in brimlade bidan sceolde . # nap nihtscua , norþan sniwde , # hrim hrusan bond , hægl feol on eorþan , # corna caldast . forþon cnyssað nu # heortan geþohtas , þæt ic hean streamas , # sealtyþa gelac sylf cunnige ; # monað modes lust mæla gehwylce # ferð to feran , þæt ic feor heonan # elþeodigra eard gesece . # forþon nis þæs modwlonc mon ofer eorþan , # ne his gifena þæs god , ne in geoguþe to þæs hwæt , # ne in his dædum to þæs deor , ne him his dryhten to þæs hold , # þæt he a his sæfore sorge næbbe , # to hwon hine dryhten gedon wille . # ne biþ him to hearpan hyge ne to hringþege , # ne to wife wyn ne to worulde hyht , # ne ymbe owiht elles , nefne ymb yða gewealc , # ac a hafað longunge se þe on lagu fundað . # bearwas blostmum nimað , byrig fægriað , # wongas wlitigað , woruld onetteð ; # ealle þa gemoniað modes fusne # sefan to siþe , þam þe swa þenceð # on flodwegas feor gewitan . # swylce geac monað geomran reorde , # singeð sumeres weard , sorge beodeð # bitter in breosthord . þæt se beorn ne wat , # sefteadig secg , hwæt þa sume dreogað # þe þa wræclastas widost lecgað . # forþon nu min hyge hweorfeð ofer hreþerlocan , # min modsefa mid mereflode # ofer hwæles eþel hweorfeð wide , # eorþan sceatas , cymeð eft to me # gifre ond grædig , gielleð anfloga , # hweteð on hwælweg hreþer unwearnum # ofer holma gelagu . forþon me hatran sind # dryhtnes dreamas þonne þis deade lif , # læne on londe . ic gelyfe no # þæt him eorðwelan ece stondað . # simle þreora sum þinga gehwylce , # ær his tidege to tweon weorþeð : # adl oþþe yldo oþþe ecghete # fægum fromweardum feorh oðþringeð . # forþon þæt is eorla gehwam æftercweþendra # lof lifgendra lastworda betst , # þæt he gewyrce , ær he on weg scyle , # fremum on foldan wið feonda niþ , # deorum dædum deofle togeanes , # þæt hine ælda bearn æfter hergen , # ond his lof siþþan lifge mid englum # awa to ealdre , ecan lifes blæd , # dream mid dugeþum . dagas sind gewitene , # ealle onmedlan eorþan rices ; # nearon nu cyningas ne caseras # ne goldgiefan swylce iu wæron , # þonne hi mæst mid him mærþa gefremedon # ond on dryhtlicestum dome lifdon . # gedroren is þeos duguð eal , dreamas sind gewitene , # wuniað þa wacran ond þas woruld healdaþ , # brucað þurh bisgo . blæd is gehnæged , # eorþan indryhto ealdað ond searað , # swa nu monna gehwylc geond middangeard . # yldo him on fareð , onsyn blacað , # gomelfeax gnornað , wat his iuwine , # æþelinga bearn , eorþan forgiefene . # ne mæg him þonne se flæschoma , þonne him þæt feorg losað , # ne swete forswelgan ne sar gefelan , # ne hond onhreran ne mid hyge þencan . # þeah þe græf wille golde stregan # broþor his geborenum , byrgan be deadum , # maþmum mislicum þæt hine mid wille , # ne mæg þære sawle þe biþ synna ful # gold to geoce for godes egsan , # þonne he hit ær hydeð þenden he her leofað . # micel biþ se meotudes egsa , forþon hi seo molde oncyrreð ; # se gestaþelade stiþe grundas , # eorþan sceatas ond uprodor . # dol biþ se þe him his dryhten ne ondrædeþ ; cymeð him se deað unþinged . # eadig bið se þe eaþmod leofaþ ; cymeð him seo ar of heofonum , # meotod him þæt mod gestaþelað , forþon he in his meahte gelyfeð . # stieran mon sceal strongum mode , ond þæt on staþelum healdan , # ond gewis werum , wisum clæne . # scyle monna gehwylc mid gemete healdan # wiþ leofne lisse ond wið laþne bealo , # þeah þe he fyres wille hine fulne , # oþþe on bæle geseoð forbærnedne # his geworhtne wine . wyrd biþ swiþre , # meotud meahtigra þonne ænges monnes gehygd . # uton we hycgan hwær we ham agen , # ond þonne geþencan hu we þider cumen , # ond we þonne eac tilien , þæt we to moten # in þa ecan eadignesse , # þær is lif gelong in lufan dryhtnes , # hyht in heofonum . þæs sy þam halgan þonc , # þæt he usic geweorþade , wuldres ealdor , # ece dryhten , in ealle tid . # amen . #