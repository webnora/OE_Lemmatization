# hwæt ! ic ana sæt innan bearwe , # mid helme beþeht , holte tomiddes , # þær þa wæterburnan swegdon and urnon # on middan gehæge , eal swa ic secge . # eac þær wynwyrta weoxon and bleowon # innon þam gemonge on ænlicum wonge , # and þa wudubeamas wagedon and swegdon # þurh winda gryre ; wolcn wæs gehrered , # and min earme mod eal wæs gedrefed . # þa ic færinga , forht and unrot , # þas unhyrlican fers onhefde mid sange , # eall swylce þu cwæde , synna gemunde , # lifes leahtra , and þa langan tid , # þæs dimman cyme deaðes on eorðan . # ic ondræde me eac dom þone miclan # for mandædum minum on eorðan , # and þæt ece ic eac yrre ondræde me # and synfulra gehwam æt sylfum gode , # and hu mihtig frea eall manna cynn # todæleð and todemeð þurh his dihlan miht . # ic gemunde eac mærðe drihtnes # and þara haligra on heofonan rice , # swylce earmsceapenra yfel and witu . # ic gemunde þis mid me , and ic mearn swiðe , # and ic murcnigende cwæð , mode gedrefed : # " nu ic eow , æddran , ealle bidde # þæt ge wylspringas wel ontynan , # hate of hleorum , recene to tearum , # þænne ic synful slea swiðe mid fyste , # breost mine beate on gebedstowe , # and minne lichaman lecge on eorðan # and geearnade sar ealle ic gecige . # ic bidde eow benum nu ða # þæt ge ne wandian wiht for tearum , # ac dreorige hleor dreccað mid wope # and sealtum dropum sona ofergeotaþ , # and geopeniað man ecum drihtne . # ne þær owiht inne ne belife # on heortscræfe heanra gylta , # þæt hit ne sy dægcuð , þæt þæt dihle wæs , # openum wordum eall abæred , # breostes and tungan and flæsces swa some . # ðis is an hæl earmre sauwle # and þam sorgiendum selest hihta , # þæt he wunda her wope gecyðe # uplicum læce , se ana mæg # aglidene mod gode gehælan # and ræplingas recene onbindan , # ne mid swiðran his swyþe nele brysan # wanhydige mod wealdend engla , # ne þone wlacan smocan waces fleaxes # wyle waldend crist wætere gedwæscan . # hu ne gesceop þe se scaþa scearplice bysne # þe mid criste wæs cwylmed on rode , # hu micel forstent and hu mære is # seo soðe hreow synna and gylta ? # se sceaþa wæs on rode scyldig and manful , # mid undædum eall gesymed ; # he drihtene swa þeah , deaðe gehende , # his bena bebead breostgehigdum . # he mid lyt wordum ac geleaffullum # his hæle begeat and help recene , # and in gefor þa ænlican geatu # neorxnawonges mid nerigende . # ic acsige þe , la , earme geþanc , # hwi latast þu swa lange , þæt þu ðe læce ne cyþst , # oððe hwi swigast þu , synnigu tunge , # nu þu forgifnesse hæfst gearugne timan , # nu þe ælmihtig earum atihtum , # heofonrices weard , gehyreð mid lustum ? # ac se dæg cymeð ðonne demeð god # eorðan ymbhwyrft ; þu ana scealt # gyldan scad wordum wið scyppend god , # and þam rican frean riht agyldan . # ic lære þæt þu beo hrædra mid hreowlicum tearum , # and þæt yrre forfoh eces deman . # hwæt ligst þu on horwe leahtrum afylled , # flæsc , mid synnum ? hwi ne feormast þu # mid teara gyte torne synne ? # hwi ne bidst þu þe beþunga and plaster , # lifes læcedomes æt lifes frean ? # nu þu scealt greotan , tearas geotan , # þa hwile tima sy and tid wopes ; # nu is halwende þæt man her wepe # and dædbote do drihtne to willan . # glæd bið se godes sunu , gif þu gnorn þrowast # and þe sylfum demst for synnum on eorðan , # ne heofenes god henða and gyltas # ofer ænne syþ wrecan wile ænigum men . # ne scealt þu forhyccan heaf and wopas # and forgifnesse gearugne timan . # gemyne eac on mode , hu micel is þæt wite # þe þara earmra byð for ærdædum , # oþþe hu egeslice and hu andrysne # heahþrymme cyningc her wile deman # anra gehwylcum be ærdædum , # oþþe hwylce forebeacn feran onginnað # and cristes cyme cyþað on eorðan . # eall eorðe bifað , eac swa þa duna # dreosað and hreosað , # and beorga hliðu bugað and myltað , # and se egeslica sweg ungerydre sæ # eall manna mod miclum gedrefeð . # eal bið eac upheofon # sweart and gesworcen , swiðe geþuxsað , # deorc and dimhiw , and dwolma sweart . # þonne stedelease steorran hreosað , # and seo sunne forswyrcð sona on morgen , # ne se mona næfð nanre mihte wiht , # þæt he þære nihte genipu mæge flecgan . # eac þonne cumað hider ufon of heofone # deaðbeacnigende tacn , bregað þa earman ; # þonne cumað upplice eoredheapas , # stiþmægen astyred , styllað embutan # eal engla werod , ecne behlænað , # ðone mæran metod mihte and þrymme . # sitt þonne sigelbeorht swegles brytta # on heahsetle , helme beweorðod . # we beoð færinga him beforan brohte , # æghwanum cumene to his ansyne , # þæt gehwylc underfo # dom be his dædum æt drihtne sylfum . # ic bidde , man , þæt þu gemune hu micel bið se broga # beforan domsetle drihtnes þænne ; # stent hergea mæst heortleas and earh , # amasod and amarod , mihtleas , afæred . # þænne samod becumað of swegles hleo # eall engla werod , ecne ymtrymmað . # þænne bið geban micel , and aboden þider # eal adames cnosl eorðbuendra # þe on foldan wearð feded æfre # oððe modar gebær to manlican , # oþþe þa þe wæron oððe woldon beon # oþþe towearde geteald wæron awiht . # ðonne eallum beoð ealra gesweotolude # digle geþancas on þære dægtide , # eal þæt seo heorte hearmes geþohte # oððe seo tunge to teonan geclypede # oþþe mannes hand manes gefremede # on þystrum scræfum þinga on eorðan ; # eal þæt hwæne sceamode scylda on worulde , # þæt he ænigum men ypte oððe cyðde , # þonne bið eallum open ætsomne , # gelice alyfed þæt man lange hæl . # ufenan eall þis eac byð gefylled # eal uplic lyft ættrenum lige . # færð fyr ofer eall , ne byð þær nan foresteal , # ne him man na ne mæg miht forwyrnan ; # eal þæt us þincð æmtig eahgemearces # under roderes ryne , readum lige # bið emnes mid þy eal gefylled . # ðonne fyren lig blaweð and braslað , # read and reaðe , ræsct and efesteð , # hu he synfullum susle gefremme ; # ne se wrecenda bryne wile forbugan # oððe ænigum þær are gefremman , # buton he horwum sy her afeormad , # and þonne þider cume , þearle aclænsad . # þonne fela mægða , folca unrim , # heora sinnigan breost swiðlice beatað # forhte mid fyste for fyrenlustum . # þær beoð þearfan and þeodcyningas , # earm and eadig , ealle beoð afæred ; # þær hæfð ane lage earm and se welega , # forðon hi habbað ege ealle ætsomne . # ðæt reðe flod ræscet fyre # and biterlice bærnð ða earman saula , # and heora heortan horxlice wyrmas , # synscyldigra , ceorfað and slitað . # ne mæg þær æni man be agnum gewyrhtum # gedyrstig wesan , deman gehende , # ac ealle þurhyrnð oga ætsomne , # breostgehyda and se bitera wop , # and þær stænt astifad , stane gelicast , # eal arleas heap yfeles on wenan . # hwæt dest þu , la , flæsc ? hwæt dreogest þu nu ? # hwæt miht þu on þa tid þearfe gewepan ? # wa þe nu , þu þe þeowast þissere worulde , # and her glæd leofast on galnysse # and þe mid stiðum astyrest sticelum þæs gælsan ! # hwi ne forhtas þu fyrene egsan , # and þe sylfum ondræd swiðlice witu , # ða deoflum geo drihten geteode , # awyrgedum gastum , weana to leane ? # þa oferswiðað sefan and spræce # manna gehwylces for micelnysse . # nænig spræc mæg beon , spellum areccan # ænegum on eorðan earmlice witu , # fulle stowa fyres on grunde , # þe wæs in grimmum susle on helle . # þær synt to sorge ætsomne gemenged # se þrosma lig and se þrece gicela , # swiðe hat and ceald helle tomiddes . # hwilum þær eagan ungemetum wepað # for þæs ofnes bryne ( eal he is bealuwes full ) ; # hwilum eac þa teþ for miclum cyle manna þær gryrrað . # þis atule gewrixl earmsceapene men # on worulda woruld wendað þær inne # betwyx forsworcenum sweartum nihtum # and weallendes pices wean and þrosme . # þær nan stefn styreð butan stearcheard # wop and wanung , nawiht elles ; # ne bið þær ansyn gesewen ænigre wihte , # butan þara cwelra þe cwylmað ða earman . # ne bið þær inne aht gemeted # butan lig and cyle and laðlic ful ; # hy mid nosan ne magon naht geswæccan # butan unstences ormætnesse . # þær beoð þa wanigendan welras gefylde # ligspiwelum bryne laðlices fyres , # and hy wælgrimme wyrmas slitað # and heora ban gnagað brynigum tuxlum . # ufenon eal þis bið þæt earme breost # mid bitere care breged and swenced , # for hwi fyrngende flæsc on þas frecnan tid # hym selfum swa fela synna geworhte , # þæt hit on cweartern cwylmed wurde , # þær ða atelan synd ecan witu ; # þær leohtes ne leoht lytel sperca # earmum ænig , ne þær arfæstnes # ne sib ne hopa ne swige gegladað # ne þara wependra worn wihte . # flyhð frofor aweg ; ne bið þær fultum nan # þæt wið þa biteran þing gebeorh mæge fremman . # ne bið þær ansyn gemet ænigre blisse , # ac þær bið angryslic ege and fyrhtu # and sari mod , swiðlic gristbigtung ; # þær bið unrotnes æghwær wælhreow , # adl and yrre and æmelnes , # and þær synnge eac sauwle on lige # on blindum scræfe byrnað and yrnað . # þonne deriende gedwinað heonone # þysse worulde gefean , gewitað mid ealle ; # þonne druncennes gedwineð mid wistum , # and hleahter and plega hleapað ætsomne , # and wrænnes eac gewiteð heonone , # and fæsthafolnes feor gewiteð , # uncyst onweg and ælc gælsa # scyldig scyndan on sceade þonne , # and se earma flyhð uncræftiga slæp # sleac mid sluman slincan on hinder . # ðonne blindum beseah biterum ligum # earme on ende þæt unalyfed is nu ; # leofest on life lað bið þænne , # and þæt werige mod wendað þa gyltas # swiðe mid sorgum and mid sargunge . # eala , se bið gesælig and ofersælig # and on worulda woruld wihta gesæligost , # se þe mid gesyntum swylce cwyldas # and witu mæg wel forbugon , # and samod bliðe on woruld ealle # his þeodne geþeon , and þonne mot # habban heofonrice ; þæt is hihta mæst . # þær niht ne genimð næfre þeostrum # þæs heofenlican leohtes sciman ; # ne cymð þær sorh ne sar ne geswenced yld , # ne þær ænig geswinc æfre gelimpeð , # oððe hunger oþþe þurst oððe heanlic slæp , # ne bið þær fefur ne adl ne færlic cwyld , # nanes liges gebrasl ne se laðlica cyle . # nis þær unrotnes ne þær æmelnys , # ne hryre ne caru ne hreoh tintrega , # ne bið þær liget ne laðlic storm , # winter ne þunerrad ne wiht cealdes , # ne þær hagulscuras hearde mid snawe , # ne bið þær wædl ne lyre ne deaðes gryre # ne yrmð ne agnes ne ænigu gnornung , # ac þær samod ricxað sib mid spede , # and arfæstnes and ece god , # wuldor and wurðmynt , # swylce lof and lif and leoflic geþwærnes . # ufenan eal þis ece drihten # him ealra goda gehwylc glædlice ðenað , # þær a andweard ealle weorðaþ # and fehþ and geblyssað fæder ætsomne , # wuldraþ and wel hylt , # fægere frætuað and freolice lufað # and on heofonsetle hean geregnað . # his sunu bliðe , sigores brytta , # sylð anra gehwam ece mede , # heofonlice hyrsta , þæt is healic gifu , # gemang þam ænlican engla werode # and þæra haligra heapum and þreatum . # þær hy beoð geþeode þeodscipum on gemang # betwyx heahfæderas and halige witegan , # blissiendum modum , byrgum tomiddes , # þær þa ærendracan synd ælmihtiges godes , # and betweoh rosena reade heapas , # þær symle scinað . # þær þæra hwittra hwyrfð mædenheap , # blostmum behangen , beorhtost wereda , # þe ealle læt ænlicu godes drut , # seo frowe þe us frean acende , # metod on moldan , meowle seo clæne . # þæt is maria , mædena selast ; # heo let þurh þa scenan scinendan ricu , # gebletsodost ealra , þæs breman fæder , # betweox fæder and sunu , freolicum werede , # and betwyx þære ecan uplicum sibbe # rice rædwitan , rodera weardas . # hwæt mæg beon heardes her on life , # gif þu wille secgan soð þæm ðe frineð , # wið þam þu mote gemang þam werode # eardian unbleoh on ecnesse , # and on upcundra eadegum setlum # brucan bliðnesse butan ende forð ? " #