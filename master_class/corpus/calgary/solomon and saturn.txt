# saturnus cwæð : # " hwæt ! ic iglanda eallra hæbbe # boca onbyrged þurh gebregdstafas , # larcræftas onlocen libia and greca , # swylce eac istoriam indea rices . # me þa treahteras tala wisedon # on þam micelan bec # m . . . . . .ces heardum . # swylce ic næfre on eallum þam fyrngewrytum findan ne mihte # soðe samnode . ic sohte þa git # hwylc wære modes oððe mægenþrymmes , # elnes oððe æhte oððe eorlscipes # se gepalmtwigoda pater noster . # sille ic þe ealle , sunu dauides , # þeoden israela , xxx punda # smætes goldes and mine suna twelfe , # gif þu mec gebringest þæt ic si gebryrded # ðurh þæs cantices cwyde cristes linan , # gesemesð mec mid soðe , and ic mec gesund fare , # wende mec on willan on wæteres hrigc # ofer coferflod caldeas secan . " # salomon cwæð : # " unlæde bið on eorþan , unnit lifes , # wesðe wisdomes , weallað swa nieten , # feldgongende feoh butan gewitte , # se þurh ðone cantic ne can crist geherian . # worað he windes full , worpað hine deofol # on domdæge , draca egeslice , # bismorlice , of blacere liðran # irenum aplum ; ealle beoð aweaxen # of edwittes iða heafdum . # þonne him bið leofre ðonne eall ðeos leohte gesceaft , # gegoten fram ðam grunde goldes and seolfres , # feðersceatum full feohgestreona , # gif he æfre ðæs organes owiht cuðe . # fracoð he bið ðonne and fremede frean ælmihtigum , # englum ungelic ana hwearfað . " # saturnus cwæð : # " ac hwa mæg eaðost ealra gesceafta # ða halgan duru heofona rices # torhte ontynan on getælrime ? " # salomon cwæð : # " ðæt gepalmtwigede pater noster # heofonas ontyneð , halige geblissað , # metod gemiltsað , morðor gefylleð , # adwæsceð deofles fyr , dryhtnes onæleð . # swylce ðu miht mid ðy beorhtan gebede blod onhætan , # ðæs deofles dreor , þæt him dropan stigað , # swate geswiðed , seofan intingum , # egesfullicran ðonne seo ærene gripu , # ðonne heo for xii fyra tydernessum # ofer gleda gripe gifrust wealleð . # forðon hafað se cantic ofer ealle cristes bec # widmærost word ; he gewritu læreð , # stefnum steoreð , and him stede healdeð # heofona rices , heregeatewa wigeð . " # saturnus cwæð : # " ac hulic is se organ ingemyndum # to begonganne ðam ðe his gast wile # meltan wið morðre , mergan of sorge , # asceadan of scyldum ? huru him scippend geaf # wuldorlicne wlite . mec ðæs on worolde full oft # fyrwit frineð , fus gewiteð , # mod gemengeð . nænig manna wat , # hæleða under hefenum , hu min hige dreoseð , # bysig æfter bocum ; hwilum me bryne stigeð , # hige heortan neah hædre wealleð . " # salomon cwæð : # " gylden is se godes cwide , gimmum astæned , # hafað sylfren leaf ; sundor mæg æghwylc # ðurh gastes gife godspel secgan . # he bið seofan snytro and saule hunig # and modes meolc , mærþa gesælgost . # he mæg ða saule of siennihte # gefeccan under foldan , næfre hie se feond to ðæs niðer # feterum gefæstnað ; ðeah he hie mid fiftigum # clusum beclemme , he ðone cræft briceð # and ða orðancas ealle tosliteð . # hungor he ahieðeð , helle gestrudeð , # wylm toweorpeð , wuldor getimbreð . # he is modigra middangearde , # staðole strengra ðonne ealra stana gripe . # lamena he is læce , leoht wincendra , # swilce he is deafra duru , dumbra tunge , # scyldigra scyld , scyppendes seld , # flodes ferigend , folces nerigend , # yða yrfeweard , earmra fisca # and wyrma welm , wildeora holt , # on westenne weard , weorðmynta geard . # and se ðe wile geornlice ðone godes cwide # singan soðlice , and hine siemle wile # lufian butan leahtrum , he mæg ðone laðan gæst , # feohtende feond , fleonde gebrengan , # gif ðu him ærest on ufan ierne gebrengest # prologa prima , ðam is peorð p nama . # hafað guðmæcga gierde lange , # gyldene gade , and a ðone grymman feond # swiðmod sweopað , and him on swaðe fylgeð # ac a ofermægene and hine eac ofslihð . # tir t hine teswað and hine on ða tungan sticað , # wræsteð him ðæt woddor and him ða wongan brieceð . # eh e hiene yflað , swa he a wile # ealra feonda gehwane fæste gestondan . # ðonne hiene on unðanc rad r ieorrenga geseceð , # bocstafa brego , bregdeð sona # feond be ðam feaxe , læteð flint brecan # scines sconcan ; he ne besceawað no # his leomona lið , ne bið him læce god . # wendeð he hiene ðonne under wolcnum , wigsteall seceð , # heolstre behelmed . huru him bið æt heartan wa , # ðonne he hangiende helle wisceð , # ðæs ængestan eðelrices . # ðonne hine forcinnað ða cirican getuinnas , # nyd n and os o samod æghwæðer brengeð # sweopan of siðe ; sargiað hwile # fremdne flæschoman , feorh ne bemurnað . # ðonne sigel s cymeð , engla geræswa , # wuldores stæf , wraðne gegripeð # feond be ðam fotum , læteð foreweard hleor # on strangne stan , stregdað toðas # geond helle heap . hydeð hine æghwylc # æfter sceades sciman ; sceaða bið gebisigod , # satanes ðegn swiðe gestilled . # swilce hiene q q and ur v cwealme gehnægað , # frome folctogan , farað him togegnes , # habbað leoht speru , lange sceaftas , # swiðmode sweopan , swenga ne wyrnað , # deorra dynta ; him bið ðæt deofol lað . # ðonne hine i and lagu l and se yrra cen c # guðe begyrdað ( geap stæf wigeð # biterne brogan ) , bigað sona # helle hæftling , ðæt he on hinder gæð . # ðonne hiene feoh f and man m utan ymbðringað , # scyldigne sceaðan , habbað scearp speru , # atole earhfare , æled lætað # on ðæs feondes feax flana stregdan , # biterne brogan ; banan heardlice # grimme ongieldað , ðæs hie oft gilp brecað . # ðonne hine æt niehstan nearwe stilleð # ger g se geapa , ðone god sendeð # freondum on fultum , færeð æfter dæg d # fifmægnum full . fyr bið se ðridda # stæf stræte neah , stille bideð . # hægl h onetteð , engel hine scierpeð , # cristes cempan , on cwicum wædum # godes spyrigendes geonges hrægles . # ðonne hine on lyfte lifgetwinnan # under tungla getrumum tuigena ordum , # sweopum seolfrynum , swiðe weallað , # oððæt him ban blicað , bledað ædran ; # gartorn geotað gifrum deofle . # mæg simle se godes cwide gumena gehwylcum # ealra feonda gehwane fleondne gebrengan # ðurh mannes muð , manfulra heap # sweartne geswencan , næfre hie ðæs syllice # bleoum bregdað . æfter bancofan # feðerhoman onfoð , hwilum flotan gripað ; # hwilum hie gewendað in wyrmes lic # stronges and sticoles , stingeð nieten , # feldgongende feoh gestrudeð . # hwilum he on wætere wicg gehnægeð , # hornum geheaweð , oððæt him heortan blod , # famig flodes bæð , foldan geseceð . # hwilum he gefeterað fæges mannes , # handa gehefegað , ðonne he æt hilde sceall # wið lað werud lifes tiligan ; # awriteð he on his wæpne wællnota heap , # bealwe bocstafas , bill forscrifeð , # meces mærðo . forðon nænig man scile # oft orðances ut abredan # wæpnes ecgge , ðeah ðe him se wlite cweme , # ac symle he sceal singan , ðonne he his sweord geteo , # pater noster , and ðæt palmtreow # biddan mid blisse , ðæt him bu gife # feorh and folme , ðonne his feond cyme . " # " . . . . . . swice , ær he soð wite , # ðæt ða sienfullan saula sticien # mid hettendum helle tomiddes . # hateð ðonne heahcining helle betynan , # fyres fulle , and ða feondas mid . " # hæfde ða se snotra sunu dauides # forcumen and forcyðed caldea eorl . # hwæðre was on sælum se ðe of siðe cwom # feorran gefered ; næfre ær his ferhð ahlog . # hwæt ! ic flitan gefrægn on fyrndagum # modgleawe men , middangeardes ræswan , # gewesan ymbe hira wisdom ; wyrs deð se ðe liehð # oððe ðæs soðes ansæceð . saloman was bremra , # ðeah ðe saturnus sumra hæfde , # bald breosttoga , boca cæga , # leornenga locan . land eall geondhwearf , # indea mere , east corsias , # persea rice , palestinion , # niniuen ceastre and norð predan , # meda maððumselas , marculfes eard , # saulus rice , swa he suð ligeð # ymbe geallboe and ymb geador norð , # filistina flet , fæsten creca , # wudu egipta , wæter mathea , # cludas coreffes , caldea rice , # creca cræftas , cynn arabia , # lare libia , lond syria , # pitðinia , buðanasan , # pamhpilia , pores gemære , # macedonia , mesopotamie , # cappadocia , cristes eðel , # hieryhco , galilea , hierusalem # " oððe ic swigie , # nyttes hycgge , ðeah ic no sprece . # wat ic ðonne , gif ðu gewitest on wendelsæ # ofer coforflod cyððe secean , # ðæt ðu wille gilpan ðæt ðu hæbbe gumena bearn # forcumen and forcyððed . wat ic ðæt wæron caldeas # guðe ðæs gielpne and ðæs goldwlonce , # mærða ðæs modige , ðær to ðam moning gelomp # suð ymbe sanere feld . sæge me from ðam lande # ðær nænig fyra ne mæg fotum gestæppan . " # saturnus cuæð : # " se mæra was haten sæliðende # weallende wulf , werðeodum cuð # filistina , freond nebrondes . # he on ðam felda ofslog xxv # dracena on dægred , and hine ða deað offeoll ; # forðan ða foldan ne mæg fira ænig , # ðone mercstede , mon gesecan , # fugol gefleogan , ne ðon ma foldan neat . # ðanon atercynn ærest gewurdon # wide onwæcned , ða ðe nu weallende # ðurh attres oroð ingang rymað . # git his sweord scineð swiðe gescæned , # and ofer ða byrgenna blicað ða hieltas . " # salomon cwæð : # " dol bið se ðe gæð on deop wæter , # se ðe sund nafað ne gesegled scip # ne fugles flyht , ne he mid fotum ne mæg # grund geræcan ; huru se godes cunnað # full dyslice , dryhtnes meahta . " # saturnus cuæð : # " ac hwæt is se dumba , se ðe on sumre dene resteð ? # swiðe snyttrað , hafað seofon tungan ; # hafað tungena gehwylc xx orda , # hafað orda gehwylc engles snytro , # ðara ðe wile anra hwylc uppe bringan , # ðæt ðu ðære gyldnan gesiehst hierusalem # weallas blican and hiera winrod lixan , # soðfæstra segn . saga hwæt ic mæne . " # salomon cuæð : # " bec sindon breme , bodiað geneahhe # weotodne willan ðam ðe wiht hygeð . # gestrangað hie and gestaðeliað staðolfæstne geðoht , # amyrgað modsefan manna gehwylces # of ðreamedlan ðisses lifes . " # saturnus cwæð : # " bald bið se ðe onbyregeð boca cræftes ; # symle bið ðe wisra ðe hira geweald hafað . " # salomon cuæð : # " sige hie onsendað soðfæstra gehwam , # hælo hyðe , ðam ðe hie lufað . " # saturnus cwæð : # " an wise is on woroldrice # ymb ða me fyrwet bræc l wintra # dæges and niehtes ðurh deop gesceaft ; # geomrende gast deð nu gena swa , # ærðon me geunne ece dryhten # ðæt me geseme snoterra monn . " # salomon cwæð : # " soð is ðæt ðu sagast ; seme ic ðe recene # ymb ða wrætlican wiht . wilt ðu ðæt ic ðe secgge ? # an fugel siteð on filistina # middelgemærum ; munt is hine ymbutan , # geap gylden weall . georne hine healdað # witan filistina , wenað ðæs ðe naht is , # ðæt hiene him scyle eall ðeod on genæman # wæpna ecggum ; hie ðæs wære cunnon , # healdað hine niehta gehwylce norðan and suðan # on twa healfa tu hund wearda . # se fugel hafað iiii heafdu # medumra manna , and he is on middan hwælen ; # geowes he hafað fiðeru and griffus fet , # ligeð lonnum fæst , locað unhiere , # swiðe swingeð and his searo hringeð , # gilleð geomorlice and his gyrn sefað , # wylleð hine on ðam wite , wunað unlustum , # singgeð syllice ; seldum æfre # his leoma licggað . longað hine hearde , # ðynceð him ðæt sie ðria xxx ðusend wintra # ær he domdæges dynn gehyre . # nyste hine on ðære foldan fira ænig # eorðan cynnes , ærðon ic hine ana onfand # and hine ða gebendan het ofer brad wæter , # ðæt hine se modega heht melotes bearn , # filistina fruma , fæste gebindan , # lonnum belucan wið leodgryre . # ðone fugel hatað feorbuende , # filistina fruman , uasa mortis . " # saturnus cwæð : # " ac hwæt is ðæt wundor ðe geond ðas worold færeð , # styrnenga gæð , staðolas beateð , # aweceð wopdropan , winneð oft hider ? # ne mæg hit steorra ne stan ne se steapa gimm , # wæter ne wildeor wihte beswican , # ac him on hand gæð heardes and hnesces , # micles and mætes ; him to mose sceall # gegangan geara gehwelce grundbuendra , # lyftfleogendra , laguswemmendra , # ðria ðreoteno ðusendgerimes . " # salomon cuæð : # " yldo beoð on eorðan æghwæs cræftig ; # mid hiðendre hildewræsne , # rumre racenteage , ræceð wide , # langre linan , lisseð eall ðæt heo wile . # beam heo abreoteð and bebriceð telgum , # astyreð standendne stefn on siðe , # afilleð hine on foldan ; friteð æfter ðam # wildne fugol . heo oferwigeð wulf , # hio oferbideð stanas , heo oferstigeð style , # hio abiteð iren mid ome , deð usic swa . " # saturnus cwæð : # " ac forhwon fealleð se snaw , foldan behydeð , # bewrihð wyrta cið , wæstmas getigeð , # geðyð hie and geðreatað , ðæt hie ðrage beoð # cealde geclungne ? full oft he gecostað eac # wildeora worn , wætum he oferbricgeð , # gebryceð burga geat , baldlice fereð , # reafað " # " swiðor micle ðonne se swipra nið # se hine gelædeð on ða laðan wic # mid ða fræcnan feonde to willan . " # saturnus cwæð : # " nieht bið wedera ðiestrost , ned bið wyrda heardost , # sorg bið swarost byrðen , slæp bið deaðe gelicost . " # salomon cwæð : # " lytle hwile leaf beoð grene ; # ðonne hie eft fealewiað , feallað on eorðan # and forweorniað , weorðað to duste . # swa ðonne gefeallað ða ðe fyrena ær # lange læstað , lifiað him in mane , # hydað heahgestreon , healdað georne # on fæstenne feondum to willan , # and wenað wanhogan ðæt hie wille wuldorcining , # ælmihtig god , ece gehiran . " # saturnus cwæð : # " sona bið gesiene , siððan flowan mot # yð ofer eall lond , ne wile heo awa ðæs # siðes geswican , sioððan hire se sæl cymeð , # ðæt heo domes dæges dyn gehiere . " # salomon cwæð : # " wa bið ðonne ðissum modgum monnum , ðam ðe her nu mid mane lengest # lifiað on ðisse lænan gesceafte . ieo ðæt ðine leode gecyðdon ; # wunnon hie wið dryhtnes miehtum , forðon hie ðæt worc ne gedegdon . # ne sceall ic ðe hwæðre , broðor , abelgan ; ðu eart swiðe bittres cynnes , # eorre eormenstrynde . ne beyrn ðu in ða inwitgecyndo ! " # saturnus cwæð : # " saga ðu me , salomon cyning , sunu dauides , # hwæt beoð ða feowere fægæs rapas ? " # salomon cuæð : # " gewurdene wyrda , # ðæt beoð ða feowere fæges rapas . " # saturnus cwæð : # " ac hwa demeð ðonne dryhtne criste # on domes dæge , ðonne he demeð eallum gesceaftum ? " # salomon cwæð : # " hwa dear ðonne dryhtne deman , ðe us of duste geworhte , # nergend of niehtes wunde ? ac sæge me hwæt nærende wæron . " # saturnus cwæð : # " ac forhwon ne mot seo sunne side gesceafte # scire geondscinan ? forhwam besceadeð heo # muntas and moras and monige ec # weste stowa ? hu geweorðeð ðæt ? " # salomon cuæð : # " ac forhwam næron eorðwelan ealle gedæled # leodum gelice ? sum to lyt hafað , # godes grædig ; hine god seteð # ðurh geearnunga eadgum to ræste . " # saturnus cwæð : # " ac forhwan beoð ða gesiðas somod ætgædre , # wop and hleahtor ? full oft hie weorðgeornra # sælða toslitað ; hu gesæleð ðæt ? " # salomon cuæð : # " unlæde bið and ormod se ðe a wile # geomrian on gihðe ; se bið gode fracoðast . " # saturnus cwæð : # " forhwon ne moton we ðonne ealle mid onmedlan # gegnum gangan in godes rice ? " # salomon cwæð : # " ne mæg fyres feng ne forstes cile , # snaw ne sunne somod eardian , # aldor geæfnan , ac hira sceal anra gehwylc # onlutan and onliðigan ðe hafað læsse mægn . " # saturnus cwæð : # " ac forhwon ðonne leofað se wyrsa leng ? # se wyrsa ne wat in woroldrice # on his mægwinum maran are . " # salomon cwæð : # " ne mæg mon forildan ænige hwile # ðone deoran sið , ac he hine adreogan sceall . " # saturnus cwæð : # " ac hu gegangeð ðæt ? gode oððe yfle , # ðonne hie beoð ðurh ane idese acende , # twegen getwinnas , ne bið hira tir gelic . # oðer bið unlæde on eorðan , oðer bið eadig , # swiðe leoftæle mid leoda duguðum ; # oðer leofað lytle hwile , # swiceð on ðisse sidan gesceafte , and ðonne eft mid sorgum gewiteð . # fricge ic ðec , hlaford salomon , hwæðres bið hira folgoð betra ? " # salomon cuæð : # " modor ne rædeð , ðonne heo magan cenneð , # hu him weorðe geond worold widsið sceapen . # oft heo to bealwe bearn afedeð , # seolfre to sorge , siððan dreogeð # his earfoðu orlegstunde . # heo ðæs afran sceall oft and gelome # grimme greotan , ðonne he geong færeð , # hafað wilde mod , werige heortan , # sefan sorgfullne , slideð geneahhe , # werig , wilna leas , wuldres bedæled , # hwilum higegeomor healle weardað , # leofað leodum feor ; locað geneahhe # fram ðam unlædan agen hlaford . # forðan nah seo modor geweald , ðonne heo magan cenneð , # bearnes blædes , ac sceall on gebyrd faran # an æfter anum ; ðæt is eald gesceaft . " # saturnus cwæð : # " ac forhwan nele monn him on giogoðe georne gewyrcan # deores dryhtscipes and dædfruman , # wadan on wisdom , winnan æfter snytro ? " # salomon cwæð : # " hwæt ! him mæg eadig eorl eaðe geceosan # on his modsefan mildne hlaford , # anne æðeling . ne mæg don unlæde swa . " # saturnus cwæð : # " ac forhwam winneð ðis wæter geond woroldrice , # dreogeð deop gesceaft ? ne mot on dæg restan , # neahtes neðyð , cræfte tyð , # cristnað and clænsað cwicra manigo , # wuldre gewlitigað . ic wihte ne cann # forhwan se stream ne mot stillan neahtes . " # " his lifes fæðme . simle hit bið his lareowum hyrsum ; # full oft hit eac ðæs deofles dugoð gehnægeð , # ðær weotena bið worn gesamnod . # ðonne snottrum men snæd oððglideð , # ða he be leohte gesihð , luteð æfter , # gesegnað and gesyfleð and him sylf friteð . # swilc bið seo an snæd æghwylcum men # selre micle , gif heo gesegnod bið , # to ðycgganne , gif he hit geðencan cann , # ðonne him sie seofon daga symbelgereordu . # leoht hafað heow and had haliges gastes , # cristes gecyndo ; hit ðæt gecyðeð full oft . # gif hit unwitan ænige hwile # healdað butan hæftum , hit ðurh hrof wædeð , # bryceð and bærneð boldgetimbru , # seomað steap and geap , stigeð on lenge , # clymmeð on gecyndo , cunnað hwænne mote # fyr on his frumsceaft on fæder geardas , # eft to his eðle , ðanon hit æror cuom . # hit bið eallenga eorl to gesihðe , # ðam ðe gedælan can dryhtnes ðecelan , # forðon nis nænegu gecynd cuiclifigende , # ne fugel ne fisc ne foldan stan , # ne wæteres wylm ne wudutelga , # ne munt ne mor ne ðes middangeard , # ðæt he forð ne sie fyrenes cynnes . " # saturnus cwæð : # " full oft ic frode menn fyrn gehyrde # secggan and swerian ymb sume wisan , # hwæðer wære twegra butan tweon strengra , # wyrd ðe warnung , ðonne hie winnað oft # mid hira ðreamedlan , hwæðerne aðreoteð ær . # ic to soðon wat ; sægdon me geara # filistina witan , ðonne we on geflitum sæton , # bocum tobræddon and on bearm legdon , # meðelcwidas mengdon , moniges fengon , # ðæt nære nænig manna middangeardes # ðæt meahte ðara twega tuion aspyrian . " # salomon cwæð : # " wyrd bið wended hearde , wealleð swiðe geneahhe ; # heo wop weceð , heo wean hladeð , # heo gast scyð , heo ger byreð , # and hwæðre him mæg wissefa wyrda gehwylce # gemetigian , gif he bið modes gleaw # and to his freondum wile fultum secan , # ðeh hwæðre godcundes gæstes brucan . " # saturnus cwæð : # " ac hwæt witeð us wyrd seo swiðe , # eallra fyrena fruma , fæhðo modor , # weana wyrtwela , wopes heafod , # frumscylda gehwæs fæder and modor , # deaðes dohtor ? ac tohwan drohtað heo mid us ? # hwæt ! hie wile lifigende late aðreotan , # ðæt heo ðurh fyrena geflitu fæhðo ne tydre . " # salomon cwæð : # " nolde gæd geador in godes rice # eadiges engles and ðæs ofermodan ; # oðer his dryhtne hierde , oðer him ongan wyrcan ðurh dierne cræftas # segn and side byrnan , cwæð ðæt he mid his gesiðum wolde # hiðan eall heofona rice and him ðonne on healfum sittan , # tydran him mid ðy teoðan dæle , oððæt he his tornes ne cuðe # ende ðurh insceafte . ða wearð se æðelra ðeoden # gedrefed ðurh ðæs deofles gehygdo ; forlet hine ða of dune gehreosan , # afielde hine ða under foldan sceatas , # heht hine ðær fæste gebindan . ðæt sindon ða usic feohtað on . # forðon is witena gehwam wopes eaca . # ða ðæt eadig onfand engla dryhten , # ðæt heo leng mid hine lare ne namon , # aweorp hine ða of ðam wuldre and wide todraf , # and him bebead bearn heofonwara # ðæt hie ec scoldon a ðenden hie lifdon # wunian in wylme , wop ðrowian , # heaf under hefonum , and him helle gescop , # wælcealde wic wintre beðeahte , # wæter in sende and wyrmgeardas , # atol deor monig irenum hornum , # blodige earnas and blace nædran , # ðurst and hungor and ðearle gewin , # egna egesan , unrotnesse ; # and æghwylc him ðissa earfeða ece stondeð # butan edwende a ðenden hie lifigað . " # saturnus cwæð : # " is ðonne on ðisse foldan fira ænig # eorðan cynnes , ðara ðe man age , # ðe deað abæde , ær se dæg cyme # ðæt sie his calendcwide arunnen # and hine mon annunga ut abanne ? " # salomon cwæð : # " æghwylcum men engel onsendeð # dryhten heofona ðonne dæg styreð ; # se sceall behealdan hu his hyge wille ; # grædig growan in godes willan , # murnan metodes ðrym , mid ðy ðe hit dæg bið . # ðonne hine ymbegangað gastas twegen ; # oðer bið golde glædra , oðer bið grundum sweartra , # oðer cymeð # ofer ðære stylenan helle ; # oðer hine læreð ðæt he lufan healde , # metodes miltse , and his mæga ræd , # oðer hine tyhteð and on tæso læreð , # yweð him and yppeð earmra manna # misgemynda , and ðurh ðæt his mod hweteð , # lædeð hine and læceð and hine geond land spaneð , # oððæt his ege bið , æfðancum full , # ðurh earmra scyld yrre geworden . # swa ðonne feohteð se feond on feower gecynd , # oððæt he gewendeð on ða wyrsan hand # deofles dædum dæglongne fyrst , # and ðæs willan wyrcð ðe hine on woh spaneð . # gewiteð ðonne wepende on weg faran # engel to his earde and ðæt eall sagað : # 'ne meahte ic of ðære heortan heardne aðringan # stylenne stan ; sticað him tomiddes' " #