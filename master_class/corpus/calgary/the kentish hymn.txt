# wuton wuldrian weorada dryhten # halgan hlioðorcwidum , hiofenrices weard , # lufian liofwendum , lifæs agend , # and him simle sio sigefæst wuldor # uppe mid ænglum , and on eorðan sibb # gumena gehwilcum goodes willan . # we ðe heriað halgum stefnum # and þe blætsiað , bilewit fæder , # and ðe þanciað , þioda walden , # ðines weorðlican wuldordreames # and ðinra miclan mægena gerena , # ðe ðu , god dryhten , gastes mæhtum # hafest on gewealdum hiofen and eorðan , # an ece fæder , ælmehtig god . # ðu eart cyninga cyningc cwicera gehwilces , # ðu eart sigefest sunu and soð hælend # ofer ealle gescæft angla and manna . # ðu , dryhten god , on dreamum wunast # on ðære upplican æðelan ceastre , # frea folca gehwæs , swa ðu æt fruman wære # efeneadig bearn agenum fæder . # ðu eart heofenlic lioht and ðæt halige lamb , # ðe ðu manscilde middangeardes # for þinre arfæstnesse ealle towurpe , # fiond geflæmdest , follc generedes , # blode gebohtest bearn israela , # ða ðu ahofe ðurh ðæt halige triow # ðinre ðrowunga ðriostre senna , # þæt ðu on hæahsetle heafena rices # sitest sigehræmig on ða swiðran hand # ðinum godfæder , gasta gemyndig . # mildsa nu , meahtig , manna cynne , # and of leahtrum ales ðine ða liofan gescæft , # and us hale gedo , heleða sceppend , # niða nergend , for ðines naman are . # ðu eart soðlice simle halig , # and ðu eart ana æce dryhten , # and ðu ana bist eallra dema # cwucra ge deadra , crist nergende , # forðan ðu on ðrymme ricsast and on ðrinesse # and on annesse , ealles waldend , # hiofena heahcyninc , haliges gastes # fegere gefelled in fæder wuldre . #