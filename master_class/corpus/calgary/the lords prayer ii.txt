# pater noster . # þu eart ure fæder , ealles wealdend , # cyninc on wuldre . forðam we clypiað to þe , # are biddað , nu þu yþost miht # sawle alysan . þu hig sændest ær # þurh þine æþelan hand in to þam flæsce ; # ac hwar cymð heo nu , # buton þu , engla god , eft hig alyse , # sawle of synnum þurh þine soðan miht ? # qui es in celis . # ðu eart on heofonum hiht and frofor , # blissa beorhtost ; ealle abugað to þe , # þinra gasta þrym , anre stæfne # clypiað to criste , cweþað ealle þus : # " halig eart þu , halig , heofonengla cyningc , # drihten ure , and þine domas synd # rihte and rume , ræcað efne gehwam , # æghwilcum men agen gewyrhta . # wel bið ðam þe wyrcð willan þinne ! " # sanctificetur nomen tuum . # swa is gehalgod þin heah nama # swiðe mærlice manegum gereordum , # twa and hundseofontig , þæs þe secgað bec , # þæt þu , engla god , ealle gesettest # ælcere þeode þeaw and wisan . # þa wurþiað þin weorc wordum and dædum , # þurh gecynd clypiað and crist heriað # and þin lof lædað , lifigenda god , # swa þu eart geæþelod geond ealle world . # adueniat regnum tuum . # cum nu and mildsa , mihta waldend , # and us þin rice alyf , rihtwis dema , # earda selost and ece lif , # þar we sibbe and lufe samod gemetað , # eagena beorhtnysse and ealle mirhðe , # þar bið gehyred þin halige lof # and þin micele miht , mannum to frofre , # swa þu , engla god , eallum blissast . # fiat uoluntas tua . # gewurðe þin willa , swa þu , waldend , eart # ece geopenod geond ealle world , # and þu þe silf eart soðfæst dema , # rice rædbora , geond rumne grund . # swa þin heahsetl is heah and mære , # fæger and wurðlic , swa þin fæder worhte , # æþele and ece , þar ðu on sittest # on sinre swiðran healf . þu eart sunu and fæder , # ana ægþer ; swa is þin æþele gecynd # micclum gemærsod , and þu monegum helpst , # ealra cyninga þrym , clypast ofer ealle . # bið þin wuldorword wide gehyred , # þonne þu þine fyrde fægere geblissast , # sylest miht and mund micclum herige , # and þe þanciað þusenda fela , # eal engla þrym , anre stæfne . # sicut in celo . # swa þe on heofonum heahþrymnesse # æþele and ece a þanciað , # clæne and gecorene cristes þegnas , # singað and biddað soðfæstne god # are and gifnesse ealre þeode ; # þonne þu him tiðast , tyreadig cyningc , # swa þu eadmod eart ealre worlde . # sy þe þanc and lof þinre mildse , # wuldor and willa ; þu gewurðod eart # on heofonrice , heah casere , # et in terra . # and on eorðan , ealra cyninga # help and heafod , halig læce , # reðe and rihtwis , rumheort hlaford . # þu geæþelodest þe ealle gesceafta , # and tosyndrodest hig siððan on manega , # sealdest ælcre gecynde agene wisan # and a þine mildse ofer manna bearn . # panem nostrum cotidianum . # swa mid sibbe sænst urne hlaf # dæghwamlice duguðe þinre , # rihtlice dælest # mete þinum mannum and him mare gehætst # æfter forðsiðe , þines fæder rice , # þæt wæs on fruman fægere gegearwod , # earda selost and ece lif , # gif we soð and riht symle gelæstað . # da nobis hodie . # syle us to dæg , drihten , þine # mildse and mihta and ure mod gebig , # þanc and þeawas , on þin gewil . # bewyrc us on heortan haligne gast # fæste on innan , and us fultum sile , # þæt we moton wyrcan willan þinne # and þe betæcan , tyreadig cyningc , # sawle ure on þines silfes hand . # et dimitte nobis debita nostra . # forgif us ure synna , þæt us ne scamige eft , # drihten ure , þonne þu on dome sitst # and ealle men up arisað # þe fram wife and fram were wurdon acænned . # beoð þa gebrosnodon ban mid þam flæsce # ealle ansunde eft geworden ; # þar we swutollice siððan oncnawað # eal þæt we geworhton on worldrice , # betere and wyrse , þar beoð buta geara . # ne magon we hit na dyrnan , for ðam þe hit drihten wat , # and þar gewitnesse beoð wuldormicele , # heofonwaru and eorðwaru , helwaru þridde . # þonne bið egsa geond ealle world , # þar man us tyhhað on dæg twegen eardas , # drihtenes are oððe deofles þeowet , # swa hwaðer we geearniað her on life , # þa hwile þe ure mihta mæste wæron . # sicut et dimittimus debitoribus nostris . # ac þonne us alyseð lifigende god # sawle ure , swa we her forgifað # earmon mannum þe wið us agilt . # et ne nos inducas in temtationem . # and na us þu ne læt laðe beswican # on costunga , cwellan and bærnan # sawla ure , þeah we sinna fela # didon for ure disige dæges and nihtes , # idele spræce and unrihte weorc , # þine bodu bræcon . we þe biddað nu , # ælmihtig god , are and gifnesse ; # ne læt swa heanlice þin handgeweorc # on endedæge eal forwurðan , # set libera nos a malo . # ac alys us of yfele . ealle we beþurfon # godes gifnesse ; we agylt habbað # and swiðe gesingod . we ðe , soðfæstan god , # heriað and lofiað , swa þu , hælend , eart # cynebearn gecydd cwycum and deadum , # æþele and ece ofer ealle þingc . # þu miht on anre hand eaðe befealdan # ealne middaneard . swilc is mære cyningc . # amen . # sy swa þu silf wilt , soðfæst dema ; # we þe , engla god , ealle heriað , # swa þu eart gewurðod a on worlda forð . #