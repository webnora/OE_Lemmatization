# me lifes onlah se þis leoht onwrah , # ond þæt torhte geteoh , tillice onwrah . # glæd wæs ic gliwum , glenged hiwum , # blissa bleoum , blostma hiwum . # secgas mec segon , symbel ne alegon , # feohgiefe gefegon ; frætwed wægon # wicg ofer wongum wennan gongum , # lisse mid longum leoma gehongum . # þa wæs wæstmum aweaht , world onspreht , # under roderum areaht , rædmægne oferþeaht . # giestas gengdon , gerscype mengdon , # lisse lengdon , lustum glengdon . # scrifen scrad glad þurh gescad in brad , # wæs on lagustreame lad , þær me leoþu ne biglad . # hæfde ic heanne had , ne wæs me in healle gad , # þæt þær rof weord rad . oft þær rinc gebad , # þæt he in sele sæge sincgewæge , # þegnum geþyhte . þenden wæs me mægen , # horsce mec heredon , hilde generedon , # fægre feredon , feondon biweredon . # swa mec hyhtgiefu heold , hygedryht befeold , # staþolæhtum steold , stepegongum weold # swylce eorþe ol , ahte ic ealdorstol , # galdorwordum gol . gomen sibbe ne ofoll , # ac wæs gefest gear , gellende sner , # wuniendo wær wilbec bescær . # scealcas wæron scearpe , scyl wæs hearpe , # hlude hlynede , hleoþor dynede , # sweglrad swinsade , swiþe ne minsade . # burgsele beofode , beorht hlifade , # ellen eacnade , ead beacnade , # freaum frodade , fromum godade , # mod mægnade , mine fægnade , # treow telgade , tir welgade , # blæd blissade , # gold gearwade , gim hwearfade , # sinc searwade , sib nearwade . # from ic wæs in frætwum , freolic in geatwum ; # wæs min dream dryhtlic , drohtað hyhtlic . # foldan ic freoþode , folcum ic leoþode , # lif wæs min longe , leodum in gemonge , # tirum getonge , teala gehonge . # nu min hreþer is hreoh , heofsiþum sceoh , # nydbysgum neah ; gewiteð nihtes in fleah # se ær in dæge wæs dyre . scriþeð nu deop in feore # brondhord geblowen , breostum in forgrowen , # flyhtum toflowen . flah is geblowen # miclum in gemynde ; modes gecynde # greteð ungrynde grorn efenpynde , # bealofus byrneð , bittre toyrneð . # werig winneð , widsið onginneð , # sar ne sinniþ , sorgum cinnið , # blæd his blinnið , blisse linnið , # listum linneð , lustum ne tinneð . # dreamas swa her gedreosað , dryhtscype gehreosað , # lif her men forleosað , leahtras oft geceosað ; # treowþrag is to trag , seo untrume genag , # steapum eatole misþah , ond eal stund genag . # swa nu world wendeþ , wyrde sendeþ , # ond hetes henteð , hæleþe scyndeð . # wercyn gewiteð , wælgar sliteð , # flahmah fliteþ , flan mon hwiteð , # borgsorg biteð , bald ald þwiteþ , # wræcfæc wriþað , wraþ að smiteþ , # singryn sidað , searofearo glideþ , # gromtorn græfeþ , græft hafað , # searohwit solaþ , sumurhat colað , # foldwela fealleð , feondscipe wealleð , # eorðmægen ealdaþ , ellen colað . # me þæt wyrd gewæf , ond gewyrht forgeaf , # þæt ic grofe græf , ond þæt grimme græf # flean flæsce ne mæg , þonne flanhred dæg # nydgrapum nimeþ , þonne seo neaht becymeð # seo me eðles ofonn ond mec her eardes onconn . # þonne lichoma ligeð , lima wyrm friteþ , # ac him wenne gewigeð ond þa wist geþygeð , # oþþæt beoþ þa ban an , # ond æt nyhstan nan nefne se neda tan # balawun her gehloten . ne biþ se hlisa adroren . # ær þæt eadig geþenceð , he hine þe oftor swenceð , # byrgeð him þa bitran synne , hogaþ to þære betran wynne , # gemon morþa lisse , þær sindon miltsa blisse # hyhtlice in heofona rice . uton nu halgum gelice # scyldum biscyrede scyndan generede , # wommum biwerede , wuldre generede , # þær moncyn mot for meotude rot # soðne god geseon , ond aa in sibbe gefean . #