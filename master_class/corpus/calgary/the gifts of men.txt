# fela bið on foldan forðgesynra # geongra geofona , þa þa gæstberend # wegað in gewitte , swa her weoruda god , # meotud meahtum swið , monnum dæleð , # syleð sundorgiefe , sendeð wide # agne spede , þara æghwylc mot # dryhtwuniendra dæl onfon . # ne bið ænig þæs earfoðsælig # mon on moldan , ne þæs medspedig , # lytelhydig , ne þæs læthydig , # þæt hine se argifa ealles biscyrge # modes cræfta oþþe mægendæda , # wis on gewitte oþþe on wordcwidum , # þy læs ormod sy ealra þinga , # þara þe he geworhte in woruldlife , # geofona gehwylcre . næfre god demeð # þæt ænig eft þæs earm geweorðe . # nænig eft þæs swiþe þurh snyttrucræft # in þeode þrym þisses lifes # forð gestigeð , þæt him folca weard # þurh his halige giefe hider onsende # wise geþohtas ond woruldcræftas , # under anes meaht ealle forlæte , # þy læs he for wlence wuldorgeofona ful , # mon mode swið of gemete hweorfe # ond þonne forhycge heanspedigran ; # ac he gedæleð , se þe ah domes geweald , # missenlice geond þisne middangeard # leoda leoþocræftas londbuendum . # sumum her ofer eorþan æhta onlihð , # woruldgestreona . sum bið wonspedig , # heardsælig hæle , biþ hwæþre gleaw # modes cræfta . sum mægenstrengo # furþor onfehð . sum freolic bið # wlitig on wæstmum . sum biþ woðbora , # giedda giffæst . sum biþ gearuwyrdig . # sum bið on huntoþe hreðeadigra # deora dræfend . sum dyre bið # woruldricum men . sum bið wiges heard , # beadocræftig beorn , þær bord stunað . # sum in mæðle mæg modsnottera # folcrædenne forð gehycgan , # þær witena biþ worn ætsomne . # sum mæg wrætlice weorc ahycgan # heahtimbra gehwæs ; hond bið gelæred , # wis ond gewealden , swa bið wyrhtan ryht , # sele asettan , con he sidne ræced # fæste gefegan wiþ færdryrum . # sum mid hondum mæg hearpan gretan , # ah he gleobeames gearobrygda list . # sum bið rynig , sum ryhtscytte , # sum leoða gleaw , sum on londe snel , # feþespedig . sum on fealone wæg # stefnan steoreð , streamrade con , # weorudes wisa , ofer widne holm , # þonne særofe snelle mægne # arum bregdað yðborde neah . # sum bið syndig , sum searocræftig # goldes ond gimma , þonne him gumena weard # hateð him to mærþum maþþum renian . # sum mæg wæpenþræce , wige to nytte , # modcræftig smið monige gefremman , # þonne he gewyrceð to wera hilde # helm oþþe hupseax oððe heaþubyrnan , # scirne mece oððe scyldes rond , # fæste gefeged wið flyge gares . # sum bið arfæst ond ælmesgeorn , # þeawum geþyde . sum bið þegn gehweorf # on meoduhealle . sum bið meares gleaw , # wicgcræfta wis . sum gewealdenmod # þafað in geþylde þæt he þonne sceal . # sum domas con , þær dryhtguman # ræd eahtiað . sum bið hrædtæfle . # sum bið gewittig æt winþege , # beorhyrde god . sum bið bylda til # ham to hebbanne . sum bið heretoga , # fyrdwisa from . sum biþ folcwita . # sum biþ æt þearfe þristhydigra # þegn mid his þeodne . sum geþyld hafað , # fæstgongel ferð . sum bið fugelbona , # hafeces cræftig . sum bið to horse hwæt . # sum bið swiðsnel , hafað searolic gomen , # gleodæda gife for gumþegnum , # leoht ond leoþuwac . sum bið leofwende , # hafað mod ond word monnum geþwære . # sum her geornlice gæstes þearfe # mode bewindeþ , ond him metudes est # ofer eorðwelan ealne geceoseð . # sum bið deormod deofles gewinnes , # bið a wið firenum in gefeoht gearo . # sum cræft hafað circnytta fela , # mæg on lofsongum lifes waldend # hlude hergan , hafað healice # beorhte stefne . sum bið boca gleaw , # larum leoþufæst . sum biþ listhendig # to awritanne wordgeryno . # nis nu ofer eorþan ænig monna # mode þæs cræftig , ne þæs mægeneacen , # þæt hi æfre anum ealle weorþen # gegearwade , þy læs him gilp sceððe , # oþþe fore þære mærþe mod astige , # gif he hafaþ ana ofer ealle men # wlite ond wisdom ond weorca blæd ; # ac he missenlice monna cynne # gielpes styreð ond his giefe bryttað , # sumum on cystum , sumum on cræftum , # sumum on wlite , sumum on wige , # sumum he syleð monna milde heortan , # þeawfæstne geþoht , sum biþ þeodne hold . # swa weorðlice wide tosaweð # dryhten his duguþe . a þes dom age , # leohtbære lof , se us þis lif giefeð # ond his milde mod monnum cyþeð . #