# cyning sceal rice healdan . ceastra beoð feorran gesyne , # orðanc enta geweorc , þa þe on þysse eorðan syndon , # wrætlic weallstana geweorc . wind byð on lyfte swiftust , # þunar byð þragum hludast . þrymmas syndan cristes myccle , # wyrd byð swiðost . winter byð cealdost , # lencten hrimigost ( he byð lengest ceald ) , # sumor sunwlitegost ( swegel byð hatost ) , # hærfest hreðeadegost , hæleðum bringeð # geres wæstmas , þa þe him god sendeð . # soð bið switolost , sinc byð deorost , # gold gumena gehwam , and gomol snoterost , # fyrngearum frod , se þe ær feala gebideð . # weax bið wundrum clibbor . wolcnu scriðað . # geongne æþeling sceolan gode gesiðas # byldan to beaduwe and to beahgife . # ellen sceal on eorle , ecg sceal wið hellme # hilde gebidan . hafuc sceal on glofe # wilde gewunian , wulf sceal on bearowe , # earm anhaga , eofor sceal on holte , # toðmægenes trum . til sceal on eðle # domes wyrcean . daroð sceal on handa , # gar golde fah . gim sceal on hringe # standan steap and geap . stream sceal on yðum # mencgan mereflode . mæst sceal on ceole , # segelgyrd seomian . sweord sceal on bearme , # drihtlic isern . draca sceal on hlæwe , # frod , frætwum wlanc . fisc sceal on wætere # cynren cennan . cyning sceal on healle # beagas dælan . bera sceal on hæðe , # eald and egesfull . ea of dune sceal # flodgræg feran . fyrd sceal ætsomne , # tirfæstra getrum . treow sceal on eorle , # wisdom on were . wudu sceal on foldan # blædum blowan . beorh sceal on eorþan # grene standan . god sceal on heofenum , # dæda demend . duru sceal on healle , # rum recedes muð . rand sceal on scylde , # fæst fingra gebeorh . fugel uppe sceal # lacan on lyfte . leax sceal on wæle # mid sceote scriðan . scur sceal on heofenum , # winde geblanden , in þas woruld cuman . # þeof sceal gangan þystrum wederum . þyrs sceal on fenne gewunian # ana innan lande . ides sceal dyrne cræfte , # fæmne hire freond gesecean , gif heo nelle on folce geþeon # þæt hi man beagum gebicge . brim sceal sealte weallan , # lyfthelm and laguflod ymb ealra landa gehwylc , # flowan firgenstreamas . feoh sceal on eorðan # tydran and tyman . tungol sceal on heofenum # beorhte scinan , swa him bebead meotud . # god sceal wið yfele , geogoð sceal wið yldo , # lif sceal wið deaþe , leoht sceal wið þystrum , # fyrd wið fyrde , feond wið oðrum , # lað wið laþe ymb land sacan , # synne stælan . a sceal snotor hycgean # ymb þysse worulde gewinn , wearh hangian , # fægere ongildan þæt he ær facen dyde # manna cynne . meotod ana wat # hwyder seo sawul sceal syððan hweorfan , # and ealle þa gastas þe for gode hweorfað # æfter deaðdæge , domes bidað # on fæder fæðme . is seo forðgesceaft # digol and dyrne ; drihten ana wat , # nergende fæder . næni eft cymeð # hider under hrofas , þe þæt her for soð # mannum secge hwylc sy meotodes gesceaft , # sigefolca gesetu , þær he sylfa wunað . #