# brocen wurde . # het þa hyssa hwæne hors forlætan , # feor afysan , and forð gangan , # hicgan to handum and to hige godum . # þa þæt offan mæg ærest onfunde , # þæt se eorl nolde yrhðo geþolian , # he let him þa of handon leofne fleogan # hafoc wið þæs holtes , and to þære hilde stop . # be þam man mihte oncnawan þæt se cniht nolde # wacian æt þam wige , þa he to wæpnum feng . # eac him wolde eadric his ealdre gelæstan , # frean to gefeohte ; ongan þa forð beran # gar to guþe . he hæfde god geþanc # þa hwile þe he mid handum healdan mihte # bord and bradswurd ; beot he gelæste # þa he ætforan his frean feohtan sceolde . # ða þær byrhtnoð ongan beornas trymian , # rad and rædde , rincum tæhte # hu hi sceoldon standan and þone stede healdan , # and bæd þæt hyra randas rihte heoldon # fæste mid folman , and ne forhtedon na . # þa he hæfde þæt folc fægere getrymmed , # he lihte þa mid leodon þær him leofost wæs , # þær he his heorðwerod holdost wiste . # þa stod on stæðe , stiðlice clypode # wicinga ar , wordum mælde , # se on beot abead brimliþendra # ærænde to þam eorle , þær he on ofre stod : # " me sendon to þe sæmen snelle , # heton ðe secgan þæt þu most sendan raðe # beagas wið gebeorge ; and eow betere is # þæt ge þisne garræs mid gafole forgyldon , # þonne we swa hearde hilde dælon . # ne þurfe we us spillan , gif ge spedaþ to þam ; # we willað wið þam golde grið fæstnian . # gyf þu þat gerædest , þe her ricost eart , # þæt þu þine leoda lysan wille , # syllan sæmannum on hyra sylfra dom # feoh wið freode , and niman frið æt us , # we willaþ mid þam sceattum us to scype gangan , # on flot feran , and eow friþes healdan . " # byrhtnoð maþelode , bord hafenode , # wand wacne æsc , wordum mælde , # yrre and anræd ageaf him andsware : # " gehyrst þu , sælida , hwæt þis folc segeð ? # hi willað eow to gafole garas syllan , # ættrynne ord and ealde swurd , # þa heregeatu þe eow æt hilde ne deah . # brimmanna boda , abeod eft ongean , # sege þinum leodum miccle laþre spell , # þæt her stynt unforcuð eorl mid his werode , # þe wile gealgean eþel þysne , # æþelredes eard , ealdres mines , # folc and foldan . feallan sceolon # hæþene æt hilde . to heanlic me þinceð # þæt ge mid urum sceattum to scype gangon # unbefohtene , nu ge þus feor hider # on urne eard in becomon . # ne sceole ge swa softe sinc gegangan ; # us sceal ord and ecg ær geseman , # grim guðplega , ær we gofol syllon . " # het þa bord beran , beornas gangan , # þæt hi on þam easteðe ealle stodon . # ne mihte þær for wætere werod to þam oðrum : # þær com flowende flod æfter ebban , # lucon lagustreamas . to lang hit him þuhte , # hwænne hi togædere garas beron . # hi þær pantan stream mid prasse bestodon , # eastseaxena ord and se æschere . # ne mihte hyra ænig oþrum derian , # buton hwa þurh flanes flyht fyl gename . # se flod ut gewat ; þa flotan stodon gearowe , # wicinga fela , wiges georne . # het þa hæleða hleo healdan þa bricge # wigan wigheardne , se wæs haten wulfstan , # cafne mid his cynne . þæt wæs ceolan sunu , # þe ðone forman man mid his francan ofsceat # þe þær baldlicost on þa bricge stop . # þær stodon mid wulfstane wigan unforhte , # ælfere and maccus , modige twegen , # þa noldon æt þam forda fleam gewyrcan , # ac hi fæstlice wið ða fynd weredon , # þa hwile þe hi wæpna wealdan moston . # þa hi þæt ongeaton and georne gesawon # þæt hi þær bricgweardas bitere fundon , # ongunnon lytegian þa laðe gystas , # bædon þæt hi upgangan agan moston , # ofer þone ford faran , feþan lædan . # ða se eorl ongan for his ofermode # alyfan landes to fela laþere ðeode . # ongan ceallian þa ofer cald wæter # byrhtelmes bearn ( beornas gehlyston ) : # " nu eow is gerymed , gað ricene to us , # guman to guþe . god ana wat # hwa þære wælstowe wealdan mote . " # wodon þa wælwulfas ( for wætere ne murnon ) , # wicinga werod , west ofer pantan , # ofer scir wæter scyldas wegon , # lidmen to lande linde bæron . # þær ongean gramum gearowe stodon # byrhtnoð mid beornum . he mid bordum het # wyrcan þone wihagan , and þæt werod healdan # fæste wið feondum . þa wæs feohte neh , # tir æt getohte . wæs seo tid cumen # þæt þær fæge men feallan sceoldon . # þær wearð hream ahafen , hremmas wundon , # earn æses georn ; wæs on eorþan cyrm . # hi leton þa of folman feolhearde speru , # gegrundene garas fleogan . # bogan wæron bysige . bord ord onfeng . # biter wæs se beaduræs . beornas feollon . # on gehwæðere hand , hyssas lagon . # wund wearð wulfmær , wælræste geceas , # byrhtnoðes mæg ; he mid billum wearð , # his swustersunu , swiðe forheawen . # þær wærð wicingum wiþerlean agyfen . # gehyrde ic þæt eadweard anne sloge # swiðe mid his swurde , swenges ne wyrnde , # þæt him æt fotum feoll fæge cempa ; # þæs him his ðeoden þanc gesæde , # þam burþene , þa he byre hæfde . # swa stemnetton stiðhicgende # hysas æt hilde , hogodon georne # hwa þær mid orde ærost mihte # on fægean men feorh gewinnan , # wigan mid wæpnum . wæl feol on eorðan . # stodon stædefæste . stihte hi byrhtnoð , # bæd þæt hyssa gehwylc hogode to wige # þe on denon wolde dom gefeohtan . # wod þa wiges heard , wæpen up ahof , # bord to gebeorge , and wið þæs beornes stop . # eode swa anræd eorl to þam ceorle , # ægþer hyra oðrum yfeles hogode . # sende ða se særinc suþerne gar , # þæt gewundod wearð wigena hlaford . # he sceaf þa mid ðam scylde , þæt se sceaft tobærst , # and þæt spere sprengde , þæt hit sprang ongean . # gegremod wearð se guðrinc ; he mid gare stang # wlancne wicing , þe him þa wunde forgeaf . # frod wæs se fyrdrinc ; he let his francan wadan # þurh ðæs hysses hals . hand wisode # þæt he on þam færsceaðan feorh geræhte , # ða he oþerne ofstlice sceat , # þæt seo byrne tobærst . he wæs on breostum wund # þurh ða hringlocan . him æt heortan stod # ætterne ord . se eorl wæs þe bliþra— # hloh þa , modi man , sæde metode þanc # ðæs dægweorces þe him drihten forgeaf . # forlet þa drenga sum daroð of handa , # fleogan of folman , þæt se to forð gewat # þurh ðone æþelan æþelredes þegen . # him be healfe stod hyse unweaxen , # cniht on gecampe , se full caflice # bræd of þam beorne blodigne gar , # wulfstanes bearn , wulfmær se geonga , # forlet forheardne faran eft ongean . # ord in gewod , þæt se on eorþan læg # þe his þeoden ær þearle geræhte . # eode þa gesyrwed secg to þam eorle— # he wolde þæs beornes beagas gefecgan , # reaf and hringas and gerenod swurd . # þa byrhtnoð bræd bill of sceðe , # brad and bruneccg , and on þa byrnan sloh . # to raþe hine gelette lidmanna sum , # þa he þæs eorles earm amyrde . # feoll þa to foldan fealohilte swurd— # ne mihte he gehealdan heardne mece , # wæpnes wealdan . þa gyt þæt word gecwæð # har hilderinc , hyssas bylde , # bæd gangan forð gode geferan— # ne mihte þa on fotum leng fæste gestandan . # he to heofenum wlat : # " geþancie þe , ðeoda waldend , # ealra þæra wynna þe ic on worulde gebad . # nu ic ah , milde metod , mæste þearfe # þæt þu minum gaste godes geunne , # þæt min sawul to ðe siðian mote # on þin geweald , þeoden engla , # mid friþe ferian— ic eom frymdi to þe # þæt hi helsceaðan hynan ne moton . " # ða hine heowon hæðene scealcas # and begen þa beornas þe him big stodon , # ælfnoð and wulmær begen lagon , # ða onemn hyra frean feorh gesealdon . # hi bugon þa fram beaduwe þe þær beon noldon . # þær wurdon oddan bearn ærest on fleame : # godric fram guþe , and þone godan forlet # þe him mænigne oft mear gesealde # ( he gehleop þone eoh þe ahte his hlaford , # on þam gerædum þe hit riht ne wæs ) # and his broðru mid him begen ærndon , # godwine and godwig , guþe ne gymdon , # ac wendon fram þam wige and þone wudu sohton , # flugon on þæt fæsten and hyra feore burgon , # and manna ma þonne hit ænig mæð wære , # gyf hi þa geearnunga ealle gemundon # þe he him to duguþe gedon hæfde . # swa him offa on dæg ær asæde # on þam meþelstede , þa he gemot hæfde , # þæt þær modelice manega spræcon # þe eft æt þærfe þolian noldon . # þa wearð afeallen þæs folces ealdor , # æþelredes eorl ; ealle gesawon # heorðgeneatas þæt hyra heorra læg . # þa ðær wendon forð wlance þegenas ; # unearge men efston georne . # hi woldon þa ealle oðer twega , # lif forlætan oððe leofne gewrecan . # swa hi bylde forð bearn ælfrices , # wiga wintrum geong , wordum mælde ; # ælfwine þa cwæð ( he on ellen spræc ) : # " gemunað þa mæla þe we oft æt meodo spræcon , # þonne we on bence beot ahofon , # hæleð on healle , ymbe heard gewinn : # nu mæg cunnian hwa cene sy . # ic wylle mine æþelo eallum gecyþan , # þæt ic wæs on myrcon miccles cynnes— # wæs min ealdafæder ealhelm haten , # wis ealdorman , woruldgesælig . # ne sceolon me on þære þeode þegenas ætwitan # þæt ic of ðisse fyrde feran wille , # eard gesecan , nu min ealdor ligeð # forheawen æt hilde . me is þæt hearma mæst : # he wæs ægðer min mæg and min hlaford . " # þa he forð eode , fæhðe gemunde , # þæt he mid orde anne geræhte # flotan on þam folce , þæt se on foldan læg # forwegen mid his wæpne . ongan þa winas manian , # frynd and geferan , þæt hi forð eodon . # offa gemælde , æscholt asceoc : # " hwæt þu , ælfwine , hafast ealle gemanode # þegenas to þearfe , nu ure þeoden lið , # eorl on eorðan . us is eallum þearf # þæt ure æghwylc oþerne bylde # wigan to wige , þa hwile þe he wæpen mæge # habban and healdan , heardne mece , # gar and god swurd . us godric hæfð , # earh oddan bearn , ealle beswicene . # wende þæs formoni man , þa he on meare rad , # on wlancan þam wicge , þæt wære hit ure hlaford ; # forþan wearð her on felda folc totwæmed , # scyldburh tobrocen . abreoðe his angin , # þæt he her swa manigne man aflymde ! " # leofsunu gemælde and his linde ahof , # bord to gebeorge ; he þam beorne oncwæð : # " ic þæt gehate , þæt ic heonon nelle # fleon fotes trym , ac wille furðor gan , # wrecan on gewinne minne winedrihten . # ne þurfon me embe sturmere stedefæste hælæð # wordum ætwitan , nu min wine gecranc , # þæt ic hlafordleas ham siðie , # wende fram wige , ac me sceal wæpen niman , # ord and iren . " he ful yrre wod , # feaht fæstlice— fleam he forhogode . # dunnere þa cwæð , daroð acwehte , # unorne ceorl , ofer eall clypode , # bæd þæt beorna gehwylc byrhtnoð wræce : # " ne mæg na wandian se þe wrecan þenceð # frean on folce , ne for feore murnan . " # þa hi forð eodon ; feores hi ne rohton . # ongunnon þa hiredmen heardlice feohtan , # grame garberend , and god bædon # þæt hi moston gewrecan hyra winedrihten # and on hyra feondum fyl gewyrcan . # him se gysel ongan geornlice fylstan ; # he wæs on norðhymbron heardes cynnes , # ecglafes bearn , him wæs æscferð nama . # he ne wandode na æt þam wigplegan , # ac he fysde forð flan genehe . # hwilon he on bord sceat , hwilon beorn tæsde : # æfre embe stunde he sealde sume wunde , # þa hwile ðe he wæpna wealdan moste . # þa gyt on orde stod eadweard se langa , # gearo and geornful , gylpwordum spræc # þæt he nolde fleogan fotmæl landes , # ofer bæc bugan , þa his betera leg . # he bræc þone bordweall and wið þa beornas feaht , # oðþæt he his sincgyfan on þam sæmannum # wurðlice wrec , ær he on wæle læge . # swa dyde æþeric , æþele gefera , # fus and forðgeorn , feaht eornoste . # sibyrhtes broðor and swiðe mænig oþer # clufon cellod bord , cene hi weredon . # bærst bordes lærig , and seo byrne sang # gryreleoða sum . þa æt guðe sloh # offa þone sælidan , þæt he on eorðan feoll , # and ðær gaddes mæg grund gesohte . # raðe wearð æt hilde offa forheawen . # he hæfde ðeah geforþod þæt he his frean gehet , # swa he beotode ær wið his beahgifan # þæt hi sceoldon begen on burh ridan , # hale to hame , oððe on here crincgan , # on wælstowe wundum sweltan . # he læg ðegenlice ðeodne gehende . # ða wearð borda gebræc . brimmen wodon , # guðe gegremode ; gar oft þurhwod # fæges feorhhus . forð þa eode wistan , # þurstanes sunu , wið þas secgas feaht ; # he wæs on geþrang hyra þreora bana , # ær him wigelmes bearn on þam wæle læge . # þær wæs stið gemot . stodon fæste # wigan on gewinne . wigend cruncon , # wundum werige . wæl feol on eorþan . # oswold and eadwold ealle hwile , # begen þa gebroþru , beornas trymedon , # hyra winemagas wordon bædon # þæt hi þær æt ðearfe þolian sceoldon , # unwaclice wæpna neotan . # byrhtwold maþelode bord hafenode # ( se wæs eald geneat ) , æsc acwehte ; # he ful baldlice beornas lærde : # " hige sceal þe heardra , heorte þe cenre , # mod sceal þe mare , þe ure mægen lytlað . # her lið ure ealdor eall forheawen , # god on greote . a mæg gnornian # se ðe nu fram þis wigplegan wendan þenceð . # ic eom frod feores ; fram ic ne wille , # ac ic me be healfe minum hlaforde , # be swa leofan men , licgan þence . " # swa hi æþelgares bearn ealle bylde , # godric to guþe . oft he gar forlet , # wælspere windan on þa wicingas , # swa he on þam folce fyrmest eode , # heow and hynde , oðþæt he on hilde gecranc . # næs þæt na se godric þe ða guðe forbeah #