# hwæt ! we gefrunan on fyrndagum # twelfe under tunglum tireadige hæleð , # þeodnes þegnas . no hira þrym alæg # camprædenne þonne cumbol hneotan , # syððan hie gedældon , swa him dryhten sylf , # heofona heahcyning , hlyt getæhte . # þæt wæron mære men ofer eorðan , # frome folctogan ond fyrdhwate , # rofe rincas , þonne rond ond hand # on herefelda helm ealgodon , # on meotudwange . wæs hira matheus sum , # se mid iudeum ongan godspell ærest # wordum writan wundorcræfte . # þam halig god hlyt geteode # ut on þæt igland þær ænig þa git # ellþeodigra eðles ne mihte # blædes brucan . oft him bonena hand # on herefelda hearde gesceode . # eal wæs þæt mearcland morðre bewunden , # feondes facne , folcstede gumena , # hæleða eðel . næs þær hlafes wist # werum on þam wonge , ne wæteres drync # to bruconne , ah hie blod ond fel , # fira flæschoman , feorrancumenra , # ðegon geond þa þeode . swelc wæs þeaw hira # þæt hie æghwylcne ellðeodigra # dydan him to mose meteþearfendum , # þara þe þæt ealand utan sohte . # swylc wæs þæs folces freoðoleas tacen , # unlædra eafoð , þæt hie eagena gesihð , # hettend heorogrimme , heafodgimmas # agetton gealgmode gara ordum . # syððan him geblendan bitere tosomne , # dryas þurh dwolcræft , drync unheorne , # se onwende gewit , wera ingeþanc , # heortan on hreðre , ( hyge wæs oncyrred ) , # þæt hie ne murndan æfter mandreame , # hæleþ heorogrædige , ac hie hig ond gærs # for meteleaste meðe gedrehte . # þa wæs matheus to þære mæran byrig # cumen in þa ceastre . þær wæs cirm micel # geond mermedonia , manfulra hloð , # fordenera gedræg , syþþan deofles þegnas # geascodon æðelinges sið . # eodon him þa togenes , garum gehyrsted , # lungre under linde , ( nalas late wæron ) , # eorre æscberend , to þam orlege . # hie þam halgan þær handa gebundon # ond fæstnodon feondes cræfte , # hæleð hellfuse , ond his heafdes segl # abreoton mid billes ecge . hwæðre he in breostum þa git # herede in heortan heofonrices weard , # þeah ðe he atres drync atulne onfenge . # eadig ond onmod , he mid elne forð # wyrðode wordum wuldres aldor , # heofonrices weard , halgan stefne , # of carcerne . him wæs cristes lof # on fyrhðlocan fæste bewunden . # he þa wepende weregum tearum # his sigedryhten sargan reorde # grette , gumena brego , geomran stefne , # weoruda wilgeofan , ond þus wordum cwæð : # " hu me elþeodige inwitwrasne # searonet seowað ! a ic symles wæs # on wega gehwam willan þines # georn on mode ; nu ðurh geohða sceal # dæde fremman swa þa dumban neat . # þu ana canst ealra gehygdo , # meotud mancynnes , mod in hreðre . # gif þin willa sie , wuldres aldor , # þæt me wærlogan wæpna ecgum , # sweordum , aswebban , ic beo sona gearu # to adreoganne þæt ðu , drihten min , # engla eadgifa , eðelleasum , # dugeða dædfruma , deman wille . # forgif me to are , ælmihtig god , # leoht on þissum life , þy læs ic lungre scyle , # ablended in burgum , æfter billhete # þurh hearmcwide heorugrædigra , # laðra leodsceaðena , leng þrowian # edwitspræce . ic to anum þe , # middangeardes weard , mod staþolige , # fæste fyrhðlufan , ond þe , fæder engla , # beorht blædgifa , biddan wille # ðæt ðu me ne gescyrige mid scyldhetum , # werigum wrohtsmiðum , on þone wyrrestan , # dugoða demend , deað ofer eorðan . " # æfter þyssum wordum com wuldres tacen # halig of heofenum , swylce hadre segl # to þam carcerne . þær gecyðed wearð # þæt halig god helpe gefremede , # ða wearð gehyred heofoncyninges stefn # wrætlic under wolcnum , wordhleoðres sweg # mæres þeodnes . he his maguþegne # under hearmlocan hælo ond frofre # beadurofum abead beorhtan stefne : # " ic þe , matheus , mine sylle sybbe # under swegle . ne beo ðu on sefan to forht , # ne on mode ne murn . ic þe mid wunige # ond þe alyse of þyssum leoðubendum , # ond ealle þa menigo þe þe mid wuniað # on nearonedum . þe is neorxnawang , # blæda beorhtost , boldwela fægrost , # hama hyhtlicost , halegum mihtum # torht ontyned . þær ðu tyres most , # to widan feore willan brucan . # geþola þeoda þrea ! nis seo þrah micel # þæt þe wærlogan witebendum , # synnige ðurh searocræft , swencan motan . # ic þe andreas ædre onsende # to hleo ond to hroðre in þas hæðenan burg . # he ðe alyseð of þyssum leodhete . # is to þære tide tælmet hwile # emne mid soðe seofon ond twentig # nihtgerimes , þæt ðu of nede most , # sorgum geswenced , sigore gewyrðod , # hweorfan of henðum in gehyld godes . " # gewat him þa se halga helm ælwihta , # engla scyppend , to þam uplican # eðelrice . he is on riht cyning , # staðolfæst styrend , in stowa gehwam . # ða wæs matheus miclum onbryrded # niwan stefne . nihthelm toglad , # lungre leorde . leoht æfter com , # dægredwoma . duguð samnade , # hæðne hildfrecan , heapum þrungon , # ( guðsearo gullon , garas hrysedon ) , # bolgenmode , under bordhreoðan . # woldon cunnian hwæðer cwice lifdon # þa þe on carcerne clommum fæste # hleoleasan wic hwile wunedon , # hwylcne hie to æte ærest mihton # æfter fyrstmearce feores berædan . # hæfdon hie on rune ond on rimcræfte # awriten , wælgrædige , wera endestæf , # hwænne hie to mose meteþearfendum # on þære werþeode weorðan sceoldon . # cirmdon caldheorte , ( corðor oðrum getang ) , # reðe ræsboran . rihtes ne gimdon , # meotudes mildse . oft hira mod onwod # under dimscuan deofles larum , # þonne hie unlædra eafeðum gelyfdon . # hie ða gemetton modes glawne , # haligne hæle , under heolstorlocan # bidan beadurofne þæs him beorht cyning , # engla ordfruma , unnan wolde . # ða wæs first agan frumrædenne # þinggemearces butan þrim nihtum , # swa hit wælwulfas awriten hæfdon # þæt hie banhringas abrecan þohton , # lungre tolysan lic ond sawle , # ond þonne todælan duguðe ond geogoðe , # werum to wiste ond to wilþege , # fæges flæschoman . feorh ne bemurndan , # grædige guðrincas , hu þæs gastes sið # æfter swyltcwale geseted wurde . # swa hie symble ymb þritig þing gehedon # nihtgerimes ; wæs him neod micel # þæt hie tobrugdon blodigum ceaflum # fira flæschoman him to foddorþege . # þa wæs gemyndig , se ðe middangeard # gestaðelode strangum mihtum , # hu he in ellþeodigum yrmðum wunode , # belocen leoðubendum , þe oft his lufan adreg # for ebreum ond israhelum ; # swylce he iudea galdorcræftum # wiðstod stranglice . þa sio stefn gewearð # gehered of heofenum , þær se halga wer # in achaia , andreas , wæs , # ( leode lærde on lifes weg ) , # þa him cirebaldum cininga wuldor , # meotud mancynnes , modhord onleac , # weoruda drihten , ond þus wordum cwæð : # " ðu scealt feran ond frið lædan , # siðe gesecan , þær sylfætan # eard weardigað , eðel healdaþ # morðorcræftum . swa is þære menigo þeaw # þæt hie uncuðra ængum ne willað # on þam folcstede feores geunnan # syþþan manfulle on mermedonia # onfindaþ feasceaftne . þær sceall feorhgedal , # earmlic ylda cwealm , æfter wyrþan . # ðær ic seomian wat þinne sigebroðor # mid þam burgwarum bendum fæstne . # nu bið fore þreo niht þæt he on þære þeode sceal # fore hæðenra handgewinne # þurh gares gripe gast onsendan , # ellorfusne , butan ðu ær cyme . " # ædre him andreas agef andsware : # " hu mæg ic , dryhten min , ofer deop gelad # fore gefremman on feorne weg # swa hrædlice , heofona scyppend , # wuldres waldend , swa ðu worde becwist ? # ðæt mæg engel þin eað geferan , # halig of heofenum con him holma begang , # sealte sæstreamas ond swanrade , # waroðfaruða gewinn ond wæterbrogan , # wegas ofer widland . ne synt me winas cuðe , # eorlas elþeodige , ne þær æniges wat # hæleða gehygdo , ne me herestræta # ofer cald wæter cuðe sindon . " # him ða ondswarude ece dryhten : # " eala , andreas , þæt ðu a woldest # þæs siðfætes sæne weorþan ! # nis þæt uneaðe eallwealdan gode # to gefremmanne on foldwege , # ðæt sio ceaster hider on þas cneorisse # under swegles gang aseted wyrðe , # breogostol breme , mid þam burgwarum , # gif hit worde becwið wuldres agend . # ne meaht ðu þæs siðfætes sæne weorðan , # ne on gewitte to wac , gif ðu wel þencest # wið þinne waldend wære gehealdan , # treowe tacen . beo ðu on tid gearu ; # ne mæg þæs ærendes ylding wyrðan . # ðu scealt þa fore geferan ond þin feorh beran # in gramra gripe , ðær þe guðgewinn # þurh hæðenra hildewoman , # beorna beaducræft , geboden wyrðeð . # scealtu æninga mid ærdæge , # emne to morgene , æt meres ende # ceol gestigan ond on cald wæter # brecan ofer bæðweg . hafa bletsunge # ofer middangeard mine , þær ðu fere ! " # gewat him þa se halga healdend ond wealdend , # upengla fruma , eðel secan , # middangeardes weard , þone mæran ham , # þær soðfæstra sawla moton # æfter lices hryre lifes brucan . # þa wæs ærende æðelum cempan # aboden in burgum , ne wæs him bleað hyge , # ah he wæs anræd ellenweorces , # heard ond higerof , nalas hildlata , # gearo , guðe fram , to godes campe . # gewat him þa on uhtan mid ærdæge # ofer sandhleoðu to sæs faruðe , # þriste on geþance , ond his þegnas mid , # gangan on greote . garsecg hlynede , # beoton brimstreamas . se beorn wæs on hyhte , # syðþan he on waruðe widfæðme scip # modig gemette . þa com morgentorht # beacna beorhtost ofer breomo sneowan , # halig of heolstre . heofoncandel blac # ofer lagoflodas . he ðær lidweardas , # þrymlice þry þegnas gemette , # modiglice menn , on merebate # sittan siðfrome , swylce hie ofer sæ comon . # þæt wæs drihten sylf , dugeða wealdend , # ece ælmihtig , mid his englum twam . # wæron hie on gescirplan scipferendum , # eorlas onlice ealiðendum , # þonne hie on flodes fæðm ofer feorne weg # on cald wæter ceolum lacað . # hie ða gegrette , se ðe on greote stod , # fus on faroðe , fægn reordade : # " hwanon comon ge ceolum liðan , # macræftige menn , on mereþissan , # ane ægflotan ? hwanon eagorstream # ofer yða gewealc eowic brohte ? " # him ða ondswarode ælmihti god , # swa þæt ne wiste , se ðe þæs wordes bad , # hwæt se manna wæs meðelhegendra , # þe he þær on waroðe wiðþingode : # " we of marmedonia mægðe syndon # feorran geferede . us mid flode bær # on hranrade heahstefn naca , # snellic sæmearh , snude bewunden , # oðþæt we þissa leoda land gesohton , # wære bewrecene , swa us wind fordraf . " # him þa andreas eaðmod oncwæð : # " wolde ic þe biddan , þeh ic þe beaga lyt , # sincweorðunga , syllan meahte , # þæt ðu us gebrohte brante ceole , # hea hornscipe , ofer hwæles eðel # on þære mægðe . bið ðe meorð wið god , # þæt ðu us on lade liðe weorðe . " # eft him ondswarode æðelinga helm # of yðlide , engla scippend : # " ne magon þær gewunian widferende , # ne þær elþeodige eardes brucað , # ah in þære ceastre cwealm þrowiað , # þa ðe feorran þyder feorh gelædaþ , # ond þu wilnast nu ofer widne mere # þæt ðu on þa fægðe þine feore spilde . " # him þa andreas agef ondsware : # " usic lust hweteð on þa leodmearce , # mycel modes hiht , to þære mæran byrig , # þeoden leofesta , gif ðu us þine wilt # on merefaroðe miltse gecyðan . " # him ondswarode engla þeoden , # neregend fira , of nacan stefne : # " we ðe estlice mid us willað # ferigan freolice ofer fisces bæð # efne to þam lande þær þe lust myneð # to gesecanne , syððan ge eowre # gafulrædenne agifen habbað , # sceattas gescrifene , swa eow scipweardas , # aras ofer yðbord , unnan willað . " # him þa ofstlice andreas wið , # wineþearfende , wordum mælde : # " næbbe ic fæted gold ne feohgestreon , # welan ne wiste ne wira gespann , # landes ne locenra beaga , þæt ic þe mæge lust ahwettan , # willan in worulde , swa ðu worde becwist . " # him þa beorna breogo , þær he on bolcan sæt , # ofer waroða geweorp wiðþingode : # " hu gewearð þe þæs , wine leofesta , # ðæt ðu sæbeorgas secan woldes , # merestreama gemet , maðmum bedæled , # ofer cald cleofu ceoles neosan ? # nafast þe to frofre on faroðstræte # hlafes wiste ne hlutterne # drync to dugoðe . is se drohtað strang # þam þe lagolade lange cunnaþ . " # ða him andreas ðurh ondsware , # wis on gewitte , wordhord onleac : # " ne gedafenað þe , nu þe dryhten geaf # welan ond wiste ond woruldspede , # ðæt ðu ondsware mid oferhygdum , # sece sarcwide . selre bið æghwam # þæt he eaðmedum ellorfusne # oncnawe cuðlice , swa þæt crist bebead , # þeoden þrymfæst . we his þegnas synd # gecoren to cempum . he is cyning on riht , # wealdend ond wyrhta wuldorþrymmes , # an ece god eallra gesceafta , # swa he ealle befehð anes cræfte , # hefon ond eorðan , halgum mihtum , # sigora selost . he ðæt sylfa cwæð , # fæder folca gehwæs , ond us feran het # geond ginne grund gasta streonan : # 'farað nu geond ealle eorðan sceatas # emne swa wide swa wæter bebugeð , # oððe stedewangas stræte gelicgaþ . # bodiað æfter burgum beorhtne geleafan # ofer foldan fæðm . ic eow freoðo healde . # ne ðurfan ge on þa fore frætwe lædan , # gold ne seolfor . ic eow goda gehwæs # on eowerne agenne dom est ahwette .' # nu ðu seolfa miht sið userne # gehyran hygeþancol . ic sceal hraðe cunnan # hwæt ðu us to duguðum gedon wille . " # him þa ondswarode ece dryhten : # " gif ge syndon þegnas þæs þe þrym ahof # ofer middangeard , swa ge me secgaþ , # ond ge geheoldon þæt eow se halga bead , # þonne ic eow mid gefean ferian wille # ofer brimstreamas , swa ge benan sint . " # þa in ceol stigon collenfyrhðe , # ellenrofe , æghwylcum wearð # on merefaroðe mod geblissod . # ða ofer yða geswing andreas ongann # mereliðendum miltsa biddan # wuldres aldor , ond þus wordum cwæð : # " forgife þe dryhten domweorðunga , # willan in worulde ond in wuldre blæd , # meotud manncynnes , swa ðu me hafast # on þyssum siðfæte sybbe gecyðed ! " # gesæt him þa se halga helmwearde neah , # æðele be æðelum . æfre ic ne hyrde # þon cymlicor ceol gehladenne # heahgestreonum . hæleð in sæton , # þeodnas þrymfulle , þegnas wlitige . # ða reordode rice þeoden , # ece ælmihtig , heht his engel gan , # mærne maguþegn , ond mete syllan , # frefran feasceafte ofer flodes wylm , # þæt hie þe eað mihton ofer yða geþring # drohtaþ adreogan . þa gedrefed wearð , # onhrered hwælmere . hornfisc plegode , # glad geond garsecg , ond se græga mæw # wælgifre wand . wedercandel swearc , # windas weoxon , wægas grundon , # streamas styredon , strengas gurron , # wædo gewætte . wæteregsa stod # þreata þryðum . þegnas wurdon # acolmode . ænig ne wende # þæt he lifgende land begete , # þara þe mid andreas on eagorstream # ceol gesohte . næs him cuð þa gyt # hwa þam sæflotan sund wisode . # him þa se halga on holmwege # ofer argeblond , andreas þa git , # þegn þeodenhold , þanc gesægde , # ricum ræsboran , þa he gereordod wæs : # " ðe þissa swæsenda soðfæst meotud , # lifes leohtfruma , lean forgilde , # weoruda waldend , ond þe wist gife , # heofonlicne hlaf , swa ðu hyldo wið me # ofer firigendstream freode gecyðdest ! # nu synt geþreade þegnas mine , # geonge guðrincas . garsecg hlymmeð , # geofon geotende . grund is onhrered , # deope gedrefed , duguð is geswenced , # modigra mægen myclum gebysgod . " # him of helman oncwæð hæleða scyppend : # " læt nu geferian flotan userne , # lid to lande ofer lagufæsten , # ond þonne gebidan beornas þine , # aras on earde , hwænne ðu eft cyme . " # edre him þa eorlas agefan ondsware , # þegnas þrohthearde , þafigan ne woldon # ðæt hie forleton æt lides stefnan # leofne lareow ond him land curon : # " hwider hweorfað we hlafordlease , # geomormode , gode orfeorme , # synnum wunde , gif we swicað þe ? # we bioð laðe on landa gehwam , # folcum fracoðe , þonne fira bearn , # ellenrofe , æht besittaþ , # hwylc hira selost symle gelæste # hlaforde æt hilde , þonne hand ond rond # on beaduwange billum forgrunden # æt niðplegan nearu þrowedon . " # þa reordade rice þeoden , # wærfæst cining , word stunde ahof : # " gif ðu þegn sie þrymsittendes , # wuldorcyninges , swa ðu worde becwist , # rece þa gerynu , hu he reordberend # lærde under lyfte . lang is þes siðfæt # ofer fealuwne flod ; frefra þine # mæcgas on mode . mycel is nu gena # lad ofer lagustream , land swiðe feorr # to gesecanne . sund is geblonden , # grund wið greote . god eaðe mæg # heaðoliðendum helpe gefremman . " # ongan þa gleawlice gingran sine , # wuldorspedige weras wordum trymman : # " ge þæt gehogodon , þa ge on holm stigon , # þæt ge on fara folc feorh gelæddon , # ond for dryhtnes lufan deað þrowodon , # on ælmyrcna eðelrice # sawle gesealdon . ic þæt sylfa wat , # þæt us gescyldeð scyppend engla , # weoruda dryhten . wæteregesa sceal , # geðyd ond geðreatod þurh þryðcining , # lagu lacende , liðra wyrðan . # swa gesælde iu , þæt we on sæbate # ofer waruðgewinn wæda cunnedan , # faroðridende . frecne þuhton # egle ealada . eagorstreamas # beoton bordstæðu , brim oft oncwæð , # yð oðerre . hwilum upp astod # of brimes bosme on bates fæðm # egesa ofer yðlid . ælmihtig þær , # meotud mancynnes , on mereþyssan # beorht basnode . beornas wurdon # forhte on mode , friðes wilnedon , # miltsa to mærum . þa seo menigo ongan # clypian on ceole , cyning sona aras , # engla eadgifa , yðum stilde , # wæteres wælmum . windas þreade , # sæ sessade , smylte wurdon # merestreama gemeotu . ða ure mod ahloh # syððan we gesegon under swegles gang # windas ond wægas ond wæterbrogan # forhte gewordne for frean egesan . # forþan ic eow to soðe secgan wille , # þæt næfre forlæteð lifgende god # eorl on eorðan , gif his ellen deah . " # swa hleoðrode halig cempa , # ðeawum geþancul . þegnas lærde # eadig oreta , eorlas trymede , # oððæt hie semninga slæp ofereode , # meðe be mæste . mere sweoðerade , # yða ongin eft oncyrde , # hreoh holmþracu . þa þam halgan wearð # æfter gryrehwile gast geblissod . # ongan ða reordigan rædum snottor , # wis on gewitte , wordlocan onspeonn : # " næfre ic sælidan selran mette , # macræftigran , þæs ðe me þynceð , # rowend rofran , rædsnotterran , # wordes wisran . ic wille þe , # eorl unforcuð , anre nu gena # bene biddan , þeah ic þe beaga lyt , # sincweorðunga , syllan mihte , # fætedsinces . wolde ic freondscipe , # þeoden þrymfæst , þinne , gif ic mehte , # begitan godne . þæs ðu gife hleotest , # haligne hyht on heofonþrymme , # gif ðu lidwerigum larna þinra # este wyrðest . wolde ic anes to ðe , # cynerof hæleð , cræftes neosan , # ðæt ðu me getæhte , nu þe tir cyning # ond miht forgef , manna scyppend , # hu ðu wægflotan wære bestemdon , # sæhengeste , sund wisige . # ic wæs on gifeðe iu ond nu þa # syxtyne siðum on sæbate , # mere hrerendum mundum freorig , # eagorstreamas , ( is ðys ane ma ) , # swa ic æfre ne geseah ænigne mann , # þryðbearn hæleða , þe gelicne , # steoran ofer stæfnan . streamwelm hwileð , # beateþ brimstæðo . is þes bat ful scrid , # færeð famigheals , fugole gelicost # glideð on geofone . ic georne wat # þæt ic æfre ne geseah ofer yðlade # on sæleodan syllicran cræft . # is þon geliccost swa he on landsceare # stille stande , þær hine storm ne mæg , # wind awecgan , ne wæterflodas # brecan brondstæfne , hwæðere on brim snoweð # snel under segle . ðu eart seolfa geong , # wigendra hleo , nalas wintrum frod , # hafast þe on fyrhðe , faroðlacende , # eorles ondsware . æghwylces canst # worda for worulde wislic andgit . " # him ondswarode ece dryhten : # " oft þæt gesæleð , þæt we on sælade , # scipum under scealcum , þonne sceor cymeð , # brecað ofer bæðweg , brimhengestum . # hwilum us on yðum earfoðlice # gesæleð on sæwe , þeh we sið nesan , # frecne geferan . flodwylm ne mæg # manna ænigne ofer meotudes est # lungre gelettan : ah him lifes geweald , # se ðe brimu bindeð , brune yða # ðyð ond þreatað . he þeodum sceal # racian mid rihte , se ðe rodor ahof # ond gefæstnode folmum sinum , # worhte ond wreðede , wuldras fylde # beorhtne boldwelan , swa gebledsod wearð # engla eðel þurh his anes miht . # forþan is gesyne , soð orgete , # cuð oncnawen , þæt ðu cyninges eart # þegen geþungen , þrymsittendes , # forþan þe sona sæholm oncneow , # garsecges begang , þæt ðu gife hæfdes # haliges gastes . hærn eft onwand , # aryða geblond . egesa gestilde , # widfæðme wæg . wædu swæðorodon # seoðþan hie ongeton þæt ðe god hæfde # wære bewunden , se ðe wuldres blæd # gestaðolade strangum mihtum . " # þa hleoðrade halgan stefne # cempa collenferhð , cyning wyrðude , # wuldres waldend , ond þus wordum cwæð : # " wes ðu gebledsod , brego mancynnes , # dryhten hælend ! a þin dom lyfað ! # ge neh ge feor is þin nama halig , # wuldre gewlitegad ofer werþeoda , # miltsum gemærsod . nænig manna is # under heofonhwealfe , hæleða cynnes , # ðætte areccan mæg oððe rim wite # hu ðrymlice , þeoda baldor , # gasta geocend , þine gife dælest . # huru is gesyne , sawla nergend , # þæt ðu þissum hysse hold gewurde # ond hine geongne geofum wyrðodest , # wis on gewitte ond wordcwidum . # ic æt efenealdum æfre ne mette # on modsefan maran snyttro . " # him ða of ceole oncwæð cyninga wuldor , # frægn fromlice fruma ond ende : # " saga , þances gleaw þegn , gif ðu cunne , # hu ðæt gewurde be werum tweonum , # þæt ða arleasan inwidþancum , # iudea cynn wið godes bearne # ahof hearmcwide . hæleð unsælige # no ðær gelyfdon in hira liffruman , # grome gealgmode , þæt he god wære , # þeah ðe he wundra feala weorodum gecyðde , # sweotulra ond gesynra . synnige ne mihton # oncnawan þæt cynebearn , se ðe acenned wearð # to hleo ond to hroðre hæleða cynne , # eallum eorðwarum . æþelinge weox # word ond wisdom , ah he þara wundra a , # domagende , dæl nænigne # frætre þeode beforan cyðde . " # him ða andreas agef andsware : # " hu mihte þæt gewyrðan in werþeode , # þæt ðu ne gehyrde hælendes miht , # gumena leofost , hu he his gif cyðde # geond woruld wide , wealdendes bearn ? # sealde he dumbum gesprec , deafe gehyrdon , # healtum ond hreofum hyge blissode , # ða þe limseoce lange wæron , # werige , wanhale , witum gebundene , # æfter burhstedum blinde gesegon . # swa he on grundwæge gumena cynnes # manige missenlice men of deaðe # worde awehte . swylce he eac wundra feala # cynerof cyðde þurh his cræftes miht . # he gehalgode for heremægene # win of wætere ond wendan het , # beornum to blisse , on þa beteran gecynd . # swylce he afedde of fixum twam # ond of fif hlafum fira cynnes # fif ðusendo . feðan sæton , # reonigmode , reste gefegon , # werige æfter waðe , wiste þegon , # menn on moldan , swa him gemedost wæs . # nu ðu miht gehyran , hyse leofesta , # hu us wuldres weard wordum ond dædum # lufode in life , ond þurh lare speon # to þam fægeran gefean , þær freo moton , # eadige mid englum , eard weardigan , # þa ðe æfter deaðe dryhten secað . " # ða gen weges weard wordhord onleac , # beorn ofer bolcan , beald reordade : # " miht ðu me gesecgan , þæt ic soð wite , # hwæðer wealdend þin wundor on eorðan , # þa he gefremede nalas feam siðum , # folcum to frofre beforan cyðde , # þær bisceopas ond boceras # ond ealdormenn æht besæton , # mæðelhægende ? me þæt þinceð , # ðæt hie for æfstum inwit syredon # þurh deopne gedwolan . deofles larum # hæleð hynfuse hyrdon to georne , # wraðum wærlogan . hie seo wyrd beswac , # forleolc ond forlærde . nu hie lungre sceolon , # werige mid werigum , wræce þrowian , # biterne bryne on banan fæðme . " # him ða andreas agef ondsware : # " secge ic ðe to soðe ðæt he swiðe oft # beforan fremede folces ræswum # wundor æfter wundre on wera gesiehðe , # swylce deogollice dryhten gumena # folcræd fremede , swa he to friðe hogode . " # him ondswarode æðelinga helm : # " miht ðu , wis hæleð , wordum gesecgan , # maga mode rof , mægen þa he cyðde , # deormod on digle , ða mid dryhten oft , # rodera rædend , rune besæton ? " # him þa andreas ondsware agef : # " hwæt frinest ðu me , frea leofesta , # wordum wrætlicum , ond þe wyrda gehwære # þurh snyttra cræft soð oncnawest ? " # ða git him wæges weard wiðþingode : # " ne frine ic ðe for tæle ne ðurh teoncwide # on hranrade , ac min hige blissað , # wynnum wridað , þurh þine wordlæðe , # æðelum ecne . ne eom ic ana ðæt , # ac manna gehwam mod bið on hyhte , # fyrhð afrefred , þam þe feor oððe neah # on mode geman hu se maga fremede , # godbearn on grundum . gastas hweorfon , # sohton siðfrome swegles dreamas , # engla eðel þurh þa æðelan miht . " # edre him andreas agef ondsware : # " nu ic on þe sylfum soð oncnawe , # wisdomes gewit , wundorcræfte # sigesped geseald , ( snyttrum bloweð , # beorhtre blisse , breost innanweard ) , # nu ic þe sylfum secgan wille # oor ond ende , swa ic þæs æðelinges # word ond wisdom on wera gemote # þurh his sylfes muð symle gehyrde . # oft gesamnodon side herigeas , # folc unmæte , to frean dome , # þær hie hyrcnodon haliges lare . # ðonne eft gewat æðelinga helm , # beorht blædgifa , in bold oðer , # ðær him togenes , god herigende , # to ðam meðelstede manige comon , # snottre selerædend . symble gefegon , # beornas bliðheorte , burhweardes cyme . # swa gesælde iu þæt se sigedema # ferde , frea mihtig . næs þær folces ma # on siðfate , sinra leoda , # nemne ellefne orettmæcgas , # geteled tireadige . he wæs twelfta sylf . # þa we becomon to þam cynestole , # þær getimbred wæs tempel dryhtnes , # heah ond horngeap , hæleðum gefrege , # wuldre gewlitegod . huscworde ongan # þurh inwitðanc ealdorsacerd # herme hyspan , hordlocan onspeon , # wroht webbade . he on gewitte oncneow # þæt we soðfæstes swaðe folgodon , # læston larcwide . he lungre ahof # woðe wiðerhydig wean onblonden : # 'hwæt , ge syndon earme ofer ealle menn ! # wadað widlastas , weorn geferað # earfoðsiða , ellþeodiges nu # butan leodrihte larum hyrað , # eadiges orhlytte æðeling cyðað , # secgað soðlice þæt mid suna meotudes # drohtigen dæghwæmlice . þæt is duguðum cuð # hwanon þam ordfruman æðelu onwocon . # he wæs afeded on þysse folcsceare , # cildgeong acenned mid his cneomagum . # þus syndon haten hamsittende , # fæder ond modur , þæs we gefrægen habbað # þurh modgemynd , maria ond ioseph . # syndon him on æðelum oðere twegen # beornas geborene , broðorsybbum , # suna iosephes , simon ond iacob .' # swa hleoðrodon hæleða ræswan , # dugoð domgeorne , dyrnan þohton # meotudes mihte . man eft gehwearf , # yfel endeleas , þær hit ær aras . # þa se þeoden gewat þegna heape # fram þam meðelstede mihtum geswiðed , # dugeða dryhten , secan digol land . # he þurh wundra feala on þam westenne # cræfta gecyðde þæt he wæs cyning on riht # ofer middangeard , mægene geswiðed , # waldend ond wyrhta wuldorþrymmes , # an ece god eallra gesceafta . # swylce he oðerra unrim cyðde # wundorworca on wera gesyhðe . # syþþan eft gewat oðre siðe # getrume mycle , þæt he in temple gestod , # wuldres aldor . wordhleoðor astag # geond heahræced . haliges lare # synnige ne swulgon , þeah he soðra swa feala # tacna gecyðde , þær hie to segon . # swylce he wrætlice wundor agræfene , # anlicnesse engla sinra # geseh , sigora frea , on seles wage , # on twa healfe torhte gefrætwed , # wlitige geworhte . he worde cwæð : # 'ðis is anlicnes engelcynna # þæs bremestan þe mid þam burgwarum # in þære ceastre is . cheruphim et seraphim # þa on swegeldreamum syndon nemned . # fore onsyne ecan dryhtnes # standað stiðferðe , stefnum herigað , # halgum hleoðrum , heofoncyninges þrym , # meotudes mundbyrd . her amearcod is # haligra hiw , þurh handmægen # awriten on wealle wuldres þegnas .' # þa gen worde cwæð weoruda dryhten , # heofonhalig gast , fore þam heremægene : # 'nu ic bebeode beacen ætywan , # wundor geweorðan on wera gemange , # ðæt þeos onlicnes eorðan sece , # wlitig of wage , ond word sprece , # secge soðcwidum , ( þy sceolon gelyfan # eorlas on cyððe ) , hwæt min æðelo sien .' # ne dorste þa forhylman hælendes bebod # wundor fore weorodum , ac of wealle ahleop , # frod fyrngeweorc , þæt he on foldan stod , # stan fram stane . stefn æfter cwom , # hlud þurh heardne , hleoðor dynede , # wordum wemde . wrætlic þuhte # stiðhycgendum stanes ongin . # septe sacerdas sweotolum tacnum , # witig werede ond worde cwæð : # 'ge synd unlæde , earmra geþohta # searowum beswicene , oððe sel nyton , # mode gemyrde . ge mon cigað # godes ece bearn , þone þe grund ond sund , # heofon ond eorðan ond hreo wægas , # salte sæstreamas ond swegl uppe # amearcode mundum sinum . # þis is se ilca ealwalda god # ðone on fyrndagum fæderas cuðon . # he abrahame ond isace # ond iocobe gife bryttode , # welum weorðode , wordum sægde # ærest habrahame æðeles geþingu , # þæt of his cynne cenned sceolde # weorðan wuldres god . is seo wyrd mid eow # open , orgete , magan eagum nu # geseon sigores god , swegles agend .' # æfter þyssum wordum weorud hlosnode # geond þæt side sel , ( swigodon ealle ) , # ða ða yldestan eft ongunnon # secgan synfulle , ( soð ne oncneowan ) , # þæt hit drycræftum gedon wære , # scingelacum , þæt se scyna stan # mælde for mannum . man wridode # geond beorna breost , brandhata nið # weoll on gewitte , weorm blædum fag , # attor ælfæle . þær orcnawe wearð # þurh teoncwide tweogende mod , # mæcga misgehygd morðre bewunden . # ða se þeoden bebead þryðweorc faran , # stan on stræte of stedewange , # ond forð gan foldweg tredan , # grene grundas , godes ærendu # larum lædan on þa leodmearce # to channaneum , cyninges worde # beodan habrahame mid his eaforum twæm # of eorðscræfe ærest fremman , # lætan landreste , leoðo gadrigean , # gaste onfon ond geogoðhade , # edniwinga andweard cuman , # frode fyrnweotan , folce gecyðan , # hwylcne hie god mihtum ongiten hæfdon . # gewat he þa feran , swa him frea mihtig , # scyppend wera , gescrifen hæfde , # ofer mearcpaðu , þæt he on mambre becom # beorhte blican , swa him bebead meotud , # þær þa lichoman lange þrage , # heahfædera hra , beheled wæron . # het þa ofstlice up astandan # habraham ond isaac , æðeling þriddan # iacob of greote to godes geþinge , # sneome of slæpe þæm fæstan . het hie to þam siðe gyrwan , # faran to frean dome . sceoldon hie þam folce gecyðan # hwa æt frumsceafte furðum teode # eorðan eallgrene ond upheofon , # hwær se wealdend wære þe þæt weorc staðolade . # ne dorston þa gelettan leng owihte # wuldorcyninges word . geweotan ða ða witigan þry # modige mearcland tredan . forlætan moldern wunigean # open eorðscræfu , woldon hie ædre gecyðan # frumweorca fæder . þa þæt folc gewearð # egesan geaclod , þær þa æðelingas # wordum weorðodon wuldres aldor . # hie ða ricene het rices hyrde # to eadwelan oþre siðe # secan mid sybbe swegles dreamas , # ond þæs to widan feore willum neotan . # nu ðu miht gehyran , hyse leofesta , # hu he wundra worn wordum cyðde , # swa þeah ne gelyfdon larum sinum # modblinde menn . ic wat manig nu gyt # mycel mære spell ðe se maga fremede , # rodera rædend , ða ðu aræfnan ne miht , # hreðre behabban , hygeþances gleaw . " # þus andreas ondlangne dæg # herede hleoðorcwidum haliges lare , # oððæt hine semninga slæp ofereode # on hronrade heofoncyninge neh . # ða gelædan het lifes brytta # ofer yða geþræc englas sine , # fæðmum ferigean on fæder wære # leofne mid lissum ofer lagufæsten , # oððæt sæwerige slæp ofereode . # þurh lyftgelac on land becwom # to þære ceastre þe him cining engla # ða þa aras siðigean , # eadige on upweg , eðles neosan . # leton þone halgan be herestræte # swefan on sybbe under swegles hleo , # bliðne bidan burhwealle neh , # his niðhetum , nihtlangne fyrst , # oðþæt dryhten forlet dægcandelle # scire scinan . sceadu sweðerodon , # wonn under wolcnum . þa com wederes blæst , # hador heofonleoma , ofer hofu blican . # onwoc þa wiges heard , ( wang sceawode ) , # fore burggeatum . beorgas steape , # hleoðu hlifodon , ymbe harne stan # tigelfagan trafu , torras stodon , # windige weallas . þa se wisa oncneow # þæt he marmedonia mægðe hæfde # siðe gesohte , swa him sylf bebead , # þa he him fore gescraf , fæder mancynnes . # geseh he þa on greote gingran sine , # beornas beadurofe , biryhte him # swefan on slæpe . he sona ongann # wigend weccean , ond worde cwæð : # " ic eow secgan mæg soð orgete , # þæt us gystrandæge on geofones stream # ofer arwelan æðeling ferede . # in þam ceole wæs cyninga wuldor , # waldend werðeode . ic his word oncneow , # þeh he his mægwlite bemiðen hæfde . " # him þa æðelingas ondsweorodon , # geonge gencwidum , gastgerynum : # " we ðe , andreas , eaðe gecyðað # sið userne , þæt ðu sylfa miht # ongitan gleawlice gastgehygdum . # us sæwerige slæp ofereode . # þa comon earnas ofer yða wylm # faran on flyhte , feðerum hremige , # us ofslæpendum sawle abrugdon , # mid gefean feredon flyhte on lyfte , # brehtmum bliðe , beorhte ond liðe . # lissum lufodon ond in lofe wunedon , # þær wæs singal sang ond swegles gong , # wlitig weoroda heap ond wuldres þreat . # utan ymbe æðelne englas stodon , # þegnas ymb þeoden , þusendmælum , # heredon on hehðo halgan stefne # dryhtna dryhten . dream wæs on hyhte . # we ðær heahfæderas halige oncneowon # ond martyra mægen unlytel , # sungon sigedryhtne soðfæstlic lof , # dugoð domgeorne . þær wæs dauid mid , # eadig oretta , essages sunu , # for crist cumen , cining israhela . # swylce we gesegon for suna meotudes , # æðelum ecne , eowic standan , # twelfe getealde , tireadige hæleð . # eow þegnodon þrymsittende , # halige heahenglas . ðam bið hæleða well # þe þara blissa brucan moton . # þær wæs wuldres wynn , wigendra þrym , # æðelic onginn , næs þær ænigum gewinn . # þam bið wræcsið witod , wite geopenad , # þe þara gefeana sceal fremde weorðan , # hean hwearfian , þonne heonon gangaþ . " # þa wæs modsefa myclum geblissod # haliges on hreðre , syðþan hleoðorcwide # gingran gehyrdon , þæt hie god wolde # onmunan swa mycles ofer menn ealle , # ond þæt word gecwæð wigendra hleo : # " nu ic , god dryhten , ongiten hæbbe # þæt ðu on faroðstræte feor ne wære , # cyninga wuldur , þa ic on ceol gestah , # ðeh ic on yðfare , engla þeoden , # gasta geocend , ongitan ne cuðe . # weorð me nu milde , meotud ælmihtig , # bliðe , beorht cyning ! ic on brimstreame # spræc worda worn , wat æfter nu # hwa me wyrðmyndum on wudubate # ferede ofer flodas . þæt is frofre gast # hæleða cynne . þær is help gearu , # milts æt mærum , manna gehwylcum , # sigorsped geseald , þam þe seceð to him . " # ða him fore eagum onsyne wearð # æðeling oðywed in þa ilcan tid , # cining cwicera gehwæs , þurh cnihtes had . # þa he worde cwæð , wuldres aldor : # " wes ðu , andreas , hal , mid þas willgedryht , # ferðgefeonde ! ic þe friðe healde , # þæt þe ne moton mangeniðlan , # grame grynsmiðas , gaste gesceððan . " # feoll þa to foldan , frioðo wilnode # wordum wis hæleð , winedryhten frægn : # " hu geworhte ic þæt , waldend fira , # synnig wið seolfne , sawla nergend , # þæt ic þe swa godne ongitan ne meahte # on wægfære , þær ic worda gespræc # minra for meotude ma þonne ic sceolde ? " # him andswarode ealwalda god : # " no ðu swa swiðe synne gefremedest # swa ðu in achaia ondsæc dydest , # ðæt ðu on feorwegas feran ne cuðe # ne in þa ceastre becuman mehte , # þing gehegan þreora nihta # fyrstgemearces , swa ic þe feran het # ofer wega gewinn . wast nu þe gearwor # þæt ic eaðe mæg anra gehwylcne # fremman ond fyrþran freonda minra # on landa gehwylc , þær me leofost bið . # aris nu hrædlice , ræd ædre ongit , # beorn gebledsod , swa þe beorht fæder # geweorðað wuldorgifum to widan aldre , # cræfte ond mihte . ðu in þa ceastre gong # under burglocan , þær þin broðor is . # wat ic matheus þurh mænra hand # hrinen heorudolgum , heafodmagan # searonettum beseted . þu hine secan scealt , # leofne alysan of laðra hete , # ond eal þæt mancynn þe him mid wunige , # elþeodigra inwitwrasnum , # bealuwe gebundene . him sceal bot hraðe # weorþan in worulde ond in wuldre lean , # swa ic him sylfum ær secgende wæs . # nu ðu , andreas , scealt edre geneðan # in gramra gripe . is þe guð weotod , # heardum heoruswengum scel þin hra dæled # wundum weorðan , wættre geliccost # faran flode blod . hie þin feorh ne magon # deaðe gedælan , þeh ðu drype ðolie , # synnigra slege . ðu þæt sar aber ; # ne læt þe ahweorfan hæðenra þrym , # grim gargewinn , þæt ðu gode swice , # dryhtne þinum . wes a domes georn ; # læt ðe on gemyndum hu þæt manegum wearð # fira gefrege geond feala landa , # þæt me bysmredon bennum fæstne # weras wansælige . wordum tyrgdon , # slogon ond swungon , synnige ne mihton # þurh sarcwide soð gecyðan . # þa ic mid iudeum gealgan þehte , # ( rod wæs aræred ) , þær rinca sum # of minre sidan swat ut forlet , # dreor to foldan . ic adreah feala # yrmþa ofer eorðan . wolde ic eow on ðon # þurh bliðne hige bysne onstellan , # swa on ellþeode ywed wyrðeð . # manige syndon in þysse mæran byrig # þara þe ðu gehweorfest to heofonleohte # þurh minne naman , þeah hie morðres feala # in fyrndagum gefremed habban . " # gewat him þa se halga heofonas secan , # eallra cyninga cining , þone clænan ham , # eaðmedum upp , þær is ar gelang # fira gehwylcum , þam þe hie findan cann . # ða wæs gemyndig modgeþyldig , # beorn beaduwe heard , eode in burh hraðe , # anræd oretta , elne gefyrðred , # maga mode rof , meotude getreowe , # stop on stræte , ( stig wisode ) , # swa him nænig gumena ongitan ne mihte , # synfulra geseon . hæfde sigora weard # on þam wangstede wære betolden # leofne leodfruman mid lofe sinum . # hæfde þa se æðeling in geþrungen , # cristes cempa , carcerne neh . # geseh he hæðenra hloð ætgædere , # fore hlindura hyrdas standan , # seofone ætsomne . ealle swylt fornam , # druron domlease . deaðræs forfeng # hæleð heorodreorige . ða se halga gebæd # bilwytne fæder , breostgehygdum # herede on hehðo heofoncyninges þrym , # godes dryhtendom . duru sona onarn # þurh handhrine haliges gastes , # ond þær in eode , elnes gemyndig , # hæle hildedeor . hæðene swæfon , # dreore druncne , deaðwang rudon . # geseh he matheus in þam morðorcofan , # hæleð higerofne under heolstorlocan , # secgan dryhtne lof , domweorðinga # engla ðeodne . he ðær ana sæt # geohðum geomor in þam gnornhofe . # geseh þa under swegle swæsne geferan , # halig haligne . hyht wæs geniwad . # aras þa togenes , gode þancade # þæs ðe hie onsunde æfre moston # geseon under sunnan . syb wæs gemæne # bam þam gebroðrum , blis edniwe . # æghwæðer oðerne earme beþehte , # cyston hie ond clypton . criste wæron begen # leofe on mode . hie leoht ymbscan # halig ond heofontorht . hreðor innan wæs # wynnum awelled . þa worde ongan # ærest andreas æðelne geferan # on clustorcleofan mid cwide sinum # gretan godfyrhtne , sæde him guðgeðingu , # feohtan fara monna : " nu is þis folc on luste , # hæleð hyder on # gewyrht eardes neosan . " # æfter þyssum wordum wuldres þegnas , # begen þa gebroðor , to gebede hyldon , # sendon hira bene fore bearn godes . # swylce se halga in þam hearmlocan # his god grette ond him geoce bæd , # hælend helpe , ær þan hra crunge # fore hæðenra hildeþrymme , # ond þa gelædde of leoðobendum # fram þam fæstenne on frið dryhtnes # tu ond hundteontig geteled rime , # swylce feowertig , # generede fram niðe , ( þær he nænigne forlet # under burglocan bennum fæstne ) , # ond þær wifa þa gyt , weorodes to eacan , # anes wana þe fiftig # forhte gefreoðode . fægen wæron siðes , # lungre leordan , nalas leng bidon # in þam gnornhofe guðgeþingo . # gewat þa matheus menigo lædan # on gehyld godes , swa him se halga bebead . # weorod on wilsið wolcnum beþehte , # þe læs him scyldhatan scyððan comon # mid earhfare , ealdgeniðlan . # þær þa modigan mid him mæðel gehedan , # treowgeþoftan , ær hie on tu hweorfan . # ægðer þara eorla oðrum trymede # heofonrices hyht , helle witu # wordum werede . swa ða wigend mid him , # hæleð higerofe , halgum stefnum # cempan coste cyning weorðadon , # wyrda waldend , þæs wuldres ne bið # æfre mid eldum ende befangen . # gewat him þa andreas inn on ceastre # glædmod gangan , to þæs ðe he gramra gemot , # fara folcmægen , gefrægen hæfde , # oððæt he gemette be mearcpaðe # standan stræte neah stapul ærenne . # gesæt him þa be healfe , hæfde hluttre lufan , # ece upgemynd engla blisse ; # þanon basnode under burhlocan # hwæt him guðweorca gifeðe wurde . # þa gesamnedon side herigeas , # folces frumgaras . to þam fæstenne # wærleasra werod wæpnum comon , # hæðne hildfrecan , to þæs þa hæftas ær # under hlinscuwan hearm þrowedon . # wendan ond woldon wiðerhycgende # þæt hie on elþeodigum æt geworhton , # weotude wiste . him seo wen gelah , # syððan mid corðre carcernes duru # eorre æscberend opene fundon , # onhliden hamera geweorc , hyrdas deade . # hie þa unhyðige eft gecyrdon , # luste belorene , laðspell beran , # sægdon þam folce þæt ðær feorrcundra , # ellreordigra , ænigne to lafe # in carcerne cwicne ne gemetton , # ah þær heorodreorige hyrdas lagan , # gæsne on greote , gaste berofene , # fægra flæschaman . þa wearð forht manig # for þam færspelle folces ræswa , # hean , hygegeomor , hungres on wenum , # blates beodgastes . nyston beteran ræd , # þonne hie þa belidenan him to lifnere # deade gefeormedon . duruþegnum wearð # in ane tid eallum ætsomne # þurh heard gelac hildbedd styred . # ða ic lungre gefrægn leode tosomne # burgwaru bannan . beornas comon , # wiggendra þreat , wicgum gengan , # on mearum modige , mæðelhegende , # æscum dealle . þa wæs eall geador # to þam þingstede þeod gesamnod . # leton him þa betweonum taan wisian # hwylcne hira ærest oðrum sceolde # to foddurþege feores ongyldan ; # hluton hellcræftum , hæðengildum # teledon betwinum . ða se tan gehwearf # efne ofer ænne ealdgesiða , # se wæs uðweota eorla dugoðe , # heriges on ore . hraðe siððan wearð # fetorwrasnum fæst , feores orwena . # cleopode þa collenferhð cearegan reorde , # cwæð he his sylfes sunu syllan wolde # on æhtgeweald , eaforan geongne , # lifes to lisse . hie ða lac hraðe # þegon to þance . þeod wæs oflysted , # metes modgeomre , næs him to maðme wynn , # hyht to hordgestreonum . hungre wæron # þearle geþreatod , swa se ðeodsceaða # reow ricsode . þa wæs rinc manig , # guðfrec guma , ymb þæs geongan feorh # breostum onbryrded . to þam beadulace # wæs þæt weatacen wide gefrege , # geond þa burh bodad beorne manegum , # þæt hie þæs cnihtes cwealm corðre gesohton , # duguðe ond eogoðe , dæl onfengon # lifes to leofne . hie lungre to þæs , # hæðene herigweardas , here samnodan # ceastrewarena . cyrm upp astah # ða se geonga ongann geomran stefne , # gehæfted for herige , hearmleoð galan , # freonda feasceaft , friðes wilnian . # ne mihte earmsceapen are findan , # freoðe æt þam folce , þe him feores wolde , # ealdres geunnan . hæfdon æglæcan # sæcce gesohte . sceolde sweordes ecg , # scerp ond scurheard , of sceaðan folme , # fyrmælum fag , feorh acsigan . # ða þæt andrea earmlic þuhte , # þeodbealo þearlic to geðolianne , # þæt he swa unscyldig ealdre sceolde # lungre linnan . wæs se leodhete # þrist ond þrohtheard . þrymman sceocan , # modige maguþegnas , morðres on luste , # woldon æninga , ellenrofe , # on þam hysebeorðre heafolan gescenan , # garum agetan . hine god forstod , # halig of hehðo , hæðenum folce . # het wæpen wera wexe gelicost # on þam orlege eall formeltan , # þy læs scyldhatan sceððan mihton , # egle ondsacan , ecga þryðum . # swa wearð alysed of leodhete , # geong of gyrne . gode ealles þanc , # dryhtna dryhtne , þæs ðe he dom gifeð # gumena gehwylcum , þara þe geoce to him # seceð mid snytrum . þær bið symle gearu # freod unhwilen , þam þe hie findan cann . # þa wæs wop hæfen in wera burgum , # hlud heriges cyrm . hreopon friccan , # mændon meteleaste , meðe stodon , # hungre gehæfte . hornsalu wunedon , # weste winræced , welan ne benohton # beornas to brucanne on þa bitran tid , # gesæton searuþancle sundor to rune # ermðu eahtigan . næs him to eðle wynn . # fregn þa gelome freca oðerne : # " ne hele se ðe hæbbe holde lare , # on sefan snyttro ! nu is sæl cumen , # þrea ormæte , is nu þearf mycel # þæt we wisfæstra wordum hyran . " # þa for þære dugoðe deoful ætywde , # wann ond wliteleas , hæfde weriges hiw . # ongan þa meldigan morþres brytta , # hellehinca , þone halgan wer # wiðerhycgende , ond þæt word gecwæð : # " her is gefered ofer feorne weg # æðelinga sum innan ceastre , # ellþeodigra , þone ic andreas # nemnan herde . he eow neon gesceod # ða he aferede of fæstenne # manncynnes ma þonne gemet wære . # nu ge magon eaðe oncyðdæda # wrecan on gewyrhtum . lætað wæpnes spor # iren ecgheard , ealdorgeard sceoran , # fæges feorhhord . gað fromlice # þæt ge wiðerfeohtend wiges gehnægan . " # him þa andreas agef ondsware : # " hwæt , ðu þristlice þeode lærest , # bældest to beadowe ! wæst þe bæles cwealm , # hatne in helle , ond þu here fysest , # feðan to gefeohte . eart ðu fag wið god , # dugoða demend . hwæt , ðu deofles stræl , # icest þine yrmðo . ðe se ælmihtiga # heanne gehnægde , ond on heolstor besceaf , # þær þe cyninga cining clamme belegde , # ond þe syððan a satan nemdon , # ða ðe dryhtnes a deman cuðon . " # ða gyt se wiðermeda wordum lærde # folc to gefeohte , feondes cræfte : # " nu ge gehyrað hæleða gewinnan , # se ðyssum herige mæst hearma gefremede . # ðæt is andreas , se me on fliteð # wordum wrætlicum for wera menigo . " # ða wæs beacen boden burhsittendum . # ahleopon hildfrome heriges brehtme # ond to weallgeatum wigend þrungon , # cene under cumblum , corðre mycle # to ðam orlege , ordum ond bordum . # þa worde cwæð weoroda dryhten , # meotud mihtum swið sægde his magoþegne : # " scealt ðu , andreas , ellen fremman ! # ne mið ðu for menigo , ah þinne modsefan # staðola wið strangum ! nis seo stund latu # þæt þe wælreowe witum belecgaþ , # cealdan clommum . cyð þe sylfne , # herd hige þinne , heortan staðola , # þæt hie min on ðe mægen oncnawan . # ne magon hie ond ne moton ofer mine est # þinne lichoman , lehtrum scyldige , # deaðe gedælan , ðeah ðu drype þolige , # mirce manslaga . ic þe mid wunige . " # æfter þam wordum com werod unmæte , # lyswe larsmeoðas , mid lindgecrode , # bolgenmode ; bæron ut hræðe # ond þam halgan þær handa gebundon . # siþþan geypped wæs æðelinga wynn , # ond hie andweardne eagum meahton # gesion sigerofne , þær wæs sec manig # on þam welwange wiges oflysted # leoda duguðe . lyt sorgodon # hwylc him þæt edlean æfter wurde . # heton þa lædan ofer landsceare , # ðragmælum teon , torngeniðlan , # swa hie hit frecnost findan meahton . # drogon deormodne æfter dunscræfum , # ymb stanhleoðo , stærcedferþne , # efne swa wide swa wegas to lagon , # enta ærgeweorc , innan burgum , # stræte stanfage . storm upp aras # æfter ceasterhofum , cirm unlytel # hæðnes heriges . wæs þæs halgan lic # sarbennum soden , swate bestemed , # banhus abrocen . blod yðum weoll , # hatan heolfre . hæfde him on innan # ellen untweonde , wæs þæt æðele mod # asundrad fram synnum , þeah he sares swa feala # deopum dolgslegum dreogan sceolde . # swa wæs ealne dæg oððæt æfen com # sigetorht swungen . sar eft gewod # ymb þæs beornes breost , oðþæt beorht gewat # sunne swegeltorht to sete glidan . # læddan þa leode laðne gewinnan # to carcerne . he wæs criste swa þeah # leof on mode . him wæs leoht sefa # halig heortan neh , hige untyddre . # þa se halga wæs under heolstorscuwan , # eorl ellenheard , ondlange niht # searoþancum beseted . snaw eorðan band # wintergeworpum . weder coledon # heardum hægelscurum , swylce hrim ond forst , # hare hildstapan , hæleða eðel # lucon , leoda gesetu . land wæron freorig # cealdum cylegicelum , clang wæteres þrym # ofer eastreamas , is brycgade # blæce brimrade . bliðheort wunode # eorl unforcuð , elnes gemyndig , # þrist ond þrohtheard in þreanedum # wintercealdan niht . no on gewitte blon , # acol for þy egesan , þæs þe he ær ongann , # þæt he a domlicost dryhten herede , # weorðade wordum , oððæt wuldres gim # heofontorht onhlad . ða com hæleða þreat # to ðære dimman ding , duguð unlytel , # wadan wælgifre weorodes brehtme . # heton ut hræðe æðeling lædan # in wraðra geweald , wærfæstne hæleð . # ða wæs eft swa ær ondlangne dæg # swungen sarslegum . swat yðum weoll # þurh bancofan , blodlifrum swealg , # hatan heolfre . hra weorces ne sann , # wundum werig . þa cwom wopes hring # þurh þæs beornes breost , blat ut faran , # weoll waðuman stream , ond he worde cwæð : # " geseoh nu , dryhten god , drohtað minne , # weoruda willgeofa ! þu wæst ond const # anra gehwylces earfeðsiðas . # ic gelyfe to ðe , min liffruma , # þæt ðu mildheort me for þinum mægenspedum , # nerigend fira , næfre wille , # ece ælmihtig , anforlætan , # swa ic þæt gefremme , þenden feorh leofað , # min on moldan , þæt ic , meotud , þinum # larum leofwendum lyt geswice . # þu eart gescyldend wið sceaðan wæpnum , # ece eadfruma , eallum þinum ; # ne læt nu bysmrian banan manncynnes , # facnes frumbearn , þurh feondes cræft # leahtrum belecgan þa þin lof berað . " # ða ðær ætywde se atola gast , # wrað wærloga . wigend lærde # for þam heremægene helle dioful # awerged in witum , ond þæt word gecwæð : # " sleað synnigne ofer seolfes muð , # folces gewinnan ! nu to feala reordaþ . " # þa wæs orlege eft onhrered , # niwan stefne . nið upp aras # oþðæt sunne gewat to sete glidan # under niflan næs . niht helmade , # brunwann oferbræd beorgas steape , # ond se halga wæs to hofe læded , # deor ond domgeorn , in þæt dimme ræced ; # sceal þonne in neadcofan nihtlangne fyrst # wærfæst wunian wic unsyfre . # þa com seofona sum to sele geongan , # atol æglæca yfela gemyndig , # morðres manfrea myrce gescyrded , # deoful deaðreow duguðum bereafod , # ongan þa þam halgan hospword sprecan : # " hwæt hogodest ðu , andreas , hidercyme þinne # on wraðra geweald ? hwæt is wuldor þin , # þe ðu oferhigdum upp arærdest , # þa ðu goda ussa gild gehnægdest ? # hafast nu þe anum eall getihhad # land ond leode , swa dyde lareow þin . # cyneþrym ahof , þam wæs crist nama , # ofer middangeard , þynden hit meahte swa . # þone herodes ealdre besnyðede , # forcom æt campe cyning iudea , # rices berædde , ond hine rode befealg , # þæt he on gealgan his gast onsende . # swa ic nu bebeode bearnum minum , # þegnum þryðfullum , ðæt hie ðe hnægen , # gingran æt guðe . lætað gares ord , # earh ættre gemæl , in gedufan # in fæges ferð . gað fromlice , # ðæt ge guðfrecan gylp forbegan . " # hie wæron reowe , ræsdon on sona # gifrum grapum . hine god forstod , # staðulfæst steorend , þurh his strangan miht . # syððan hie oncneowon cristes rode # on his mægwlite , mære tacen , # wurdon hie ða acle on þam onfenge , # forhte , afærde , ond on fleam numen . # ongan eft swa ær ealdgeniðla , # helle hæftling , hearmleoð galan : # " hwæt wearð eow swa rofum , rincas mine , # lindgesteallan , þæt eow swa lyt gespeow ? " # him þa earmsceapen agef ondsware , # fah fyrnsceaþa , ond his fæder oncwæð : # " ne magan we him lungre lað ætfæstan , # swilt þurh searwe . ga þe sylfa to ! # þær þu gegninga guðe findest , # frecne feohtan , gif ðu furður dearst # to þam anhagan aldre geneðan . # we ðe magon eaðe , eorla leofost , # æt þam secgplegan selre gelæran ; # ær ðu gegninga guðe fremme , # wiges woman , weald , hu ðe sæle # æt þam gegnslege . utan gangan eft , # þæt we bysmrigen bendum fæstne , # oðwitan him his wræcsið . habbað word gearu # wið þam æglæcan eall getrahtod ! " # þa hleoðrade hludan stefne , # witum bewæled , ond þæt word gecwæð : # " þu þe , andreas , aclæccræftum # lange feredes ! hwæt , ðu leoda feala # forleolce ond forlærdest ! nu leng ne miht # gewealdan þy weorce . þe synd witu þæs grim # weotud be gewyrhtum . þu scealt werigmod , # hean , hroðra leas , hearm þrowigan , # sare swyltcwale . secgas mine # to þam guðplegan gearwe sindon , # þa þe æninga ellenweorcum # unfyrn faca feorh ætþringan . # hwylc is þæs mihtig ofer middangeard , # þæt he þe alyse of leoðubendum , # manna cynnes , ofer mine est ? " # him þa andreas agef ondsware : # " hwæt , me eaðe ælmihtig god , # niða neregend , se ðe in niedum iu # gefæstnode fyrnum clommum ! # þær ðu syððan a , susle gebunden , # in wræc wunne , wuldres blunne , # syððan ðu forhogedes heofoncyninges word . # þær wæs yfles or , ende næfre # þines wræces weorðeð . ðu scealt widan feorh # ecan þine yrmðu . þe bið a symble # of dæge on dæg drohtaþ strengra . " # ða wearð on fleame se ðe ða fæhðo iu # wið god geara grimme gefremede . # com þa on uhtan mid ærdæge # hæðenra hloð haliges neosan # leoda weorude . heton lædan ut # þrohtheardne þegn þriddan siðe , # woldon aninga ellenrofes # mod gemyltan . hit ne mihte swa ! # ða wæs niowinga nið onhrered , # heard ond hetegrim . wæs se halga wer # sare geswungen , searwum gebunden , # dolgbennum þurhdrifen , ðendon dæg lihte . # ongan þa geomormod to gode cleopian , # heard of hæfte , halgan stefne # weop werigferð , ond þæt word gecwæð : # " næfre ic geferde mid frean willan # under heofonhwealfe heardran drohtnoð , # þær ic dryhtnes æ deman sceolde . # sint me leoðu tolocen , lic sare gebrocen , # banhus blodfag , benne weallað , # seonodolg swatige . hwæt , ðu sigora weard , # dryhten hælend , on dæges tide # mid iudeum geomor wurde # ða ðu of gealgan , god lifigende , # fyrnweorca frea , to fæder cleopodest , # cininga wuldor , ond cwæde ðus : # 'ic ðe , fæder engla , frignan wille , # lifes leohtfruma , hwæt forlætest ðu me ?' # ond ic nu þry dagas þolian sceolde # wælgrim witu . bidde ic , weoroda god , # þæt ic gast minne agifan mote , # sawla symbelgifa , on þines sylfes hand . # ðu ðæt gehete þurh þin halig word , # þa ðu us twelfe trymman ongunne , # þæt us heterofra hild ne gesceode , # ne lices dæl lungre oððeoded , # ne synu ne ban on swaðe lagon , # ne loc of heafde to forlore wurde , # gif we þine lare læstan woldon . # nu sint sionwe toslopen , is min swat adropen , # licgað æfter lande loccas todrifene , # fex on foldan . is me feorhgedal # leofre mycle þonne þeos lifcearo . " # him þa stefn oncwæð , stiðhycgendum , # wuldorcyninges word hloðrode : # " ne wep þone wræcsið , wine leofesta , # nis þe to frecne . ic þe friðe healde , # minre mundbyrde mægene besette . # me is miht ofer eall , # sigorsped geseald . soð þæt gecyðeð # mænig æt meðle on þam myclan dæge , # þæt ðæt geweorðeð , þæt ðeos wlitige gesceaft , # heofon ond eorðe , hreosaþ togadore , # ær awæged sie worda ænig # þe ic þurh minne muð meðlan onginne . # geseoh nu seolfes swæðe , swa þin swat aget # þurh bangebrec blodige stige , # lices lælan . no þe laðes ma # þurh daroða gedrep gedon motan , # þa þe heardra mæst hearma gefremedan . " # þa on last beseah leoflic cempa # æfter wordcwidum wuldorcyninges . # geseh he geblowene bearwas standan # blædum gehrodene , swa he ær his blod aget . # ða worde cwæð wigendra hleo : # " sie ðe ðanc ond lof , þeoda waldend , # to widan feore wuldor on heofonum , # ðæs ðu me on sare , sigedryhten min , # ellþeodigne , an ne forlæte . " # swa se dædfruma dryhten herede # halgan stefne oððæt hador sægl # wuldortorht gewat under waðu scriðan . # þa þa folctogan feorðan siðe , # egle ondsacan , æðeling læddon # to þam carcerne , woldon cræfta gehygd , # magorædendes mod oncyrran # on þære deorcan niht . þa com dryhten god # in þæt hlinræced , hæleða wuldor , # ond þa wine synne wordum grette # ond frofre gecwæð , fæder manncynnes , # lifes lareow , heht his lichoman # hales brucan : " ne scealt ðu in henðum a leng # searohæbbendra sar þrowian . " # aras þa mægene rof , sægde meotude þanc , # hal of hæfte heardra wita . # næs him gewemmed wlite , ne wloh of hrægle # lungre alysed , ne loc of heafde , # ne ban gebrocen , ne blodig wund # lice gelenge , ne laðes dæl , # þurh dolgslege dreore bestemed , # ac wæs eft swa ær þurh þa æðelan miht # lof lædende , ond on his lice trum . # hwæt , ic hwile nu haliges lare , # leoðgiddinga , lof þæs þe worhte , # wordum wemde , wyrd undyrne # ofer min gemet . mycel is to secganne , # langsum leornung , þæt he in life adreag , # eall æfter orde . þæt scell æglæwra # mann on moldan þonne ic me tælige # findan on ferðe , þæt fram fruman cunne # eall þa earfeðo þe he mid elne adreah , # grimra guða . hwæðre git sceolon # lytlum sticcum leoðworda dæl # furður reccan . þæt is fyrnsægen , # hu he weorna feala wita geðolode , # heardra hilda , in þære hæðenan byrig . # he be wealle geseah wundrum fæste # under sælwage sweras unlytle , # stapulas standan , storme bedrifene , # eald enta geweorc . he wið anne þæra , # mihtig ond modrof , mæðel gehede , # wis , wundrum gleaw , word stunde ahof : # " geher ðu , marmanstan , meotudes rædum , # fore þæs onsyne ealle gesceafte # forhte geweorðað , þonne hie fæder geseoð # heofonas ond eorðan herigea mæste # on middangeard mancynn secan . # læt nu of þinum staþole streamas weallan , # ea inflede , nu ðe ælmihtig # hateð , heofona cyning , þæt ðu hrædlice # on þis fræte folc forð onsende # wæter widrynig to wera cwealme , # geofon geotende . hwæt , ðu golde eart , # sincgife , sylla ! on ðe sylf cyning # wrat , wuldres god , wordum cyðde # recene geryno , ond ryhte æ # getacnode on tyn wordum , # meotud mihtum swið . moyse sealde , # swa hit soðfæste syðþan heoldon , # modige magoþegnas , magas sine , # godfyrhte guman , iosua ond tobias . # nu ðu miht gecnawan þæt þe cyning engla # gefrætwode furður mycle # giofum geardagum þonne eall gimma cynn . # þurh his halige hæs þu scealt hræðe cyðan # gif ðu his ondgitan ænige hæbbe . " # næs þa wordlatu wihte þon mare # þæt se stan togan . stream ut aweoll , # fleow ofer foldan . famige walcan # mid ærdæge eorðan þehton , # myclade mereflod . meoduscerwen wearð # æfter symbeldæge , slæpe tobrugdon # searuhæbbende . sund grunde onfeng , # deope gedrefed . duguð wearð afyrhted # þurh þæs flodes fær . fæge swulton , # geonge on geofene guðræs fornam # þurh sealtne weg . þæt wæs sorgbyrþen , # biter beorþegu . byrlas ne gældon , # ombehtþegnas . þær wæs ælcum genog # fram dæges orde drync sona gearu . # weox wæteres þrym . weras cwanedon , # ealde æscberend . wæs him ut myne # fleon fealone stream , woldon feore beorgan , # to dunscræfum drohtað secan , # eorðan ondwist . him þæt engel forstod , # se ða burh oferbrægd blacan lige , # hatan heaðowælme . hreoh wæs þær inne # beatende brim . ne mihte beorna hloð # of þam fæstenne fleame spowan . # wægas weoxon , wadu hlynsodon , # flugon fyrgnastas , flod yðum weoll . # ðær wæs yðfynde innan burgum # geomorgidd wrecen . gehðo mændan # forhtferð manig , fusleoð golon . # egeslic æled eagsyne wearð , # heardlic hereteam , hleoðor gryrelic . # þurh lyftgelac leges blæstas # weallas ymbwurpon , wæter mycladon . # þær wæs wop wera wide gehyred , # earmlic ylda gedræg . þa þær an ongann , # feasceaft hæleð , folc gadorigean , # hean , hygegeomor , heofende spræc : # " nu ge magon sylfe soð gecnawan , # þæt we mid unrihte ellþeodigne # on carcerne clommum belegdon , # witebendum . us seo wyrd scyðeð , # heard ond hetegrim . þæt is her swa cuð , # is hit mycle selre , þæs þe ic soð talige , # þæt we hine alysan of leoðobendum , # ealle anmode , ( ofost is selost ) , # ond us þone halgan helpe biddan , # geoce ond frofre . us bið gearu sona # sybb æfter sorge , gif we secaþ to him . " # þa þær andrea orgete wearð # on fyrhðlocan folces gebæro , # þær wæs modigra mægen forbeged , # wigendra þrym . wæter fæðmedon , # fleow firgendstream , flod wæs on luste , # oþþæt breost oferstag , brim weallende , # eorlum oð exle . þa se æðeling het # streamfare stillan , stormas restan # ymbe stanhleoðu . stop ut hræðe # cene collenferð , carcern ageaf , # gleawmod , gode leof . him wæs gearu sona # þurh streamræce stræt gerymed . # smeolt wæs se sigewang , symble wæs dryge # folde fram flode , swa his fot gestop . # wurdon burgware bliðe on mode , # ferhðgefeonde . þa wæs forð cumen # geoc æfter gyrne . geofon swaðrode # þurh haliges hæs , hlyst yst forgeaf , # brimrad gebad . þa se beorg tohlad , # eorðscræf egeslic , ond þær in forlet # flod fæðmian , fealewe wægas , # geotende gegrind grund eall forswealg . # nalas he þær yðe ane bisencte , # ach þæs weorodes eac ða wyrrestan , # faa folcsceaðan , feowertyne # gewiton mid þy wæge in forwyrd sceacan # under eorþan grund . þa wearð acolmod , # forhtferð manig folces on laste . # wendan hie wifa ond wera cwealmes , # þearlra geþinga ðrage hnagran , # syððan mane faa , morðorscyldige , # guðgelacan under grund hruron . # hie ða anmode ealle cwædon : # " nu is gesyne ðæt þe soð meotud , # cyning eallwihta , cræftum wealdeð , # se ðisne ar hider onsende # þeodum to helpe . is nu þearf mycel # þæt we gumcystum georne hyran . " # þa se halga ongann hæleð blissigean , # wigendra þreat wordum retan : # " ne beoð ge to forhte , þeh þe fell curen # synnigra cynn . swylt þrowode , # witu be gewyrhtum . eow is wuldres leoht # torht ontyned , gif ge teala hycgað . " # sende þa his bene fore bearn godes , # bæd haligne helpe gefremman # gumena geogoðe , þe on geofene ær # þurh flodes fæðm feorh gesealdon , # ðæt þa gastas , gode orfeorme , # in wita forwyrd , wuldre bescyrede , # in feonda geweald gefered ne wurdan . # þa ðæt ærende ealwealdan gode # æfter hleoðorcwidum haliges gastes # wæs on þanc sprecen , ðeoda ræswan . # het þa onsunde ealle arisan , # geonge of greote , þa ær geofon cwealde . # þa þær ofostlice upp astodon # manige on meðle , mine gefrege , # eaforan unweaxne , ða wæs eall eador # leoðolic ond gastlic , þeah hie lungre ær # þurh flodes fær feorh aleton . # onfengon fulwihte ond freoðuwære , # wuldres wedde witum aspedde , # mundbyrd meotudes . þa se modiga het , # cyninges cræftiga , ciricean getimbran , # gerwan godes tempel , þær sio geogoð aras # þurh fæder fulwiht ond se flod onsprang . # þa gesamnodon secga þreate # weras geond þa winburg wide ond side , # eorlas anmode , ond hira idesa mid , # cwædon holdlice hyran woldon , # onfon fromlice fullwihtes bæð # dryhtne to willan , ond diofolgild , # ealde eolhstedas , anforlætan . # þa wæs mid þy folce fulwiht hæfen , # æðele mid eorlum , ond æ godes # riht aræred , ræd on lande # mid þam ceasterwarum , cirice gehalgod . # þær se ar godes anne gesette , # wisfæstne wer , wordes gleawne , # in þære beorhtan byrig bisceop þam leodum , # ond gehalgode fore þam heremægene # þurh apostolhad , platan nemned , # þeodum on þearfe , ond þriste bebead # þæt hie his lare læston georne , # feorhræd fremedon . sægde his fusne hige , # þæt he þa goldburg ofgifan wolde , # secga seledream ond sincgestreon , # beorht beagselu , ond him brimþisan # æt sæs faroðe secan wolde . # þæt wæs þam weorode weorc to geþoligenne , # þæt hie se leodfruma leng ne wolde # wihte gewunian . þa him wuldres god # on þam siðfæte sylfum ætywde , # ond þæt word gecwæð , weoruda dryhten : # " folc of firenum ? is him fus hyge # gað geomriende , geohðo mænað # weras wif samod . hira wop becom , # murnende mod # fore sneowan . # ne scealt ðu þæt eowde anforlætan # on swa niowan gefean , ah him naman minne # on ferðlocan fæste getimbre . # wuna in þære winbyrig , wigendra hleo , # salu sinchroden , seofon nihta fyrst . # syððan ðu mid mildse minre ferest . " # þa eft gewat oðre siðe # modig , mægene rof , marmedonia # ceastre secan . cristenra weox # word ond wisdom , syððan wuldres þegn , # æþelcyninges ar , eagum sawon . # lærde þa þa leode on geleafan weg , # trymede torhtlice , tireadigra # wenede to wuldre weorod unmæte , # to þam halgan ham heofona rices , # þær fæder ond sunu ond frofre gast # in þrinnesse þrymme wealdeð # in woruld worulda wuldorgestealda . # swylce se halga herigeas þreade , # deofulgild todraf ond gedwolan fylde . # þæt wæs satane sar to geþolienne , # mycel modes sorg , þæt he ða menigeo geseah # hweorfan higebliðe fram helltrafum # þurh andreas este lare # to fægeran gefean , þær næfre feondes ne bið , # gastes gramhydiges , gang on lande . # þa wæron gefylde æfter frean dome # dagas on rime , swa him dryhten bebead , # þæt he þa wederburg wunian sceolde . # ongan hine þa fysan ond to flote gyrwan , # blissum hremig , wolde on brimþisan # achaie oðre siðe # sylfa gesecan , þær he sawulgedal , # beaducwealm gebad . þæt þam banan ne wearð # hleahtre behworfen , ah in helle ceafl # sið asette , ond syððan no , # fah , freonda leas , frofre benohte . # ða ic lædan gefrægn leoda weorode # leofne lareow to lides stefnan , # mæcgas modgeomre . þær manegum wæs # hat æt heortan hyge weallende . # hie ða gebrohton æt brimes næsse # on wægþele wigan unslawne . # stodon him ða on ofre æfter reotan # þendon hie on yðum æðelinga wunn # ofer seolhpaðu geseon mihton , # ond þa weorðedon wuldres agend , # cleopodon on corðre , ond cwædon þus : # " an is ece god eallra gesceafta ! # is his miht ond his æht ofer middangeard # breme gebledsod , ond his blæd ofer eall # in heofonþrymme halgum scineð , # wlitige on wuldre to widan ealdre , # ece mid englum . þæt is æðele cyning ! " #